KA-GAZA – Muhungasi wa Mutsonga, Lekker Stylist sweswi u lwela ku fikelela xiendlakalo xa nkoka xa 100,000 wa valandzeri eka Facebook.
Kasi Sweswi, munyanyuri loyi wa ha hlengeletile valandzeri vo tiya va 96,400 wa vanhu eka xiyenge xa mabulo xa Facebook.
Hi ku hlanganisa vutivi bya yena byo hlawuleka bya fexeni na vuhungasi bya yena eka TikTok, swiendli leswaku a yiva timbilu ta vaaki eka inthanete, ku tiyisisa xiyimo xa yena tanihi nyeleti ya ka Gaza.
Hi ku cina na ku encenyeta ka yena Lekker Stylist u kotile ku kuma vahlaleri na ku tumbuluxa brand leyi rhanziwaka hi vanhu va malembe hinkwawo.
Ku tlakuka ka Lekker Stylist ku ya eka ndhuma swi hlohloteriwile ngopfu hi vukona bya yena eka tipulatifomo ta swa Mabulo, ngopfu-ngopfu TikTok na Facebook.
Hi ku nyanyula ka yena, u kotile ku aka valandzeri vo tiya eka inthanete, hambi ku ri ku koka rinoko ra vaseketeri eka tinxaka timbe.
Ku fikelela 96k wa valandzeri eka Facebook swi yima tanihi vumbhoni bya nkucetelo lowu a wu endleke eka ndhawu ya xidijitali.
Emisaveni leyi swihangalasamahungu swa le ka social media swi tlangaka xiave xa nkoka swinene eku vumbeni ka mikhuva ya ndhavuko, xitori xa ku humelela xa Lekker Stylist xi tirha tanihi xikombiso xo vangama xa matimba ya tipulatifomo ta inthanete ku susumeta tinyiko ta laha kaya, kuya eka xiteji xa misava hinkwayo.
Eka lava va nga si vona masalamusi ya Lekker Style, tiyisisa leswaku u n’wi landzelela eka swiyenge swa Mabulo swa Facebook na TikTok ku kuma xivono lexi hanyaka xa fexeni na vuhungasi.

==================================================
Rhulani Machimana loyi a tivekaka ngopfu tani hi Jijiji eka Vunanga; Jijiji loyi a nga siya xikava eka muganga wa Joppie, lowu wu kumekaka ehansi ka N’wamitwa Traditional Authority.
Kasi eka varhandzi va vunanga, vito ra Jijiji ahi rintshwa eka vona tanihi leswi a tirheke na vayimbeleri va ndhuma swinene eka karhi lowunga hundza.
Vayimbeleri lava a tirheke na vona va katsa Dj Gibbz, Sunco Vision, Dj Ishmo Ramalepe, Justine Time, Sweet Rain, Tour Masters na mufi Gogo One Love na van’wana vo tsanda va hlayi.
Jijiji u lunghekele ku teka ndhawu ya yena eka vuyimbeleri, tanihi leswi a nga na nyiko swinene loko swita ka swilo swo hlaya loko swita eStudio.
Loko leswi hundzeke swi ri nchumu wo famba, langutela swilo leswikulu eka Artist/ Song writer/ Producer/ Performer/ Vocalist/ Engineer loyi wo hlamarisa.
Muyimbeleri loyi Jijiji a nga si tshama a lorha ku endla swin’wana hi nkarhi wa yena handle ko endla vuyimbeleri ntsena, kungari vuyimbeleri jee!!!kambe vuyimbeleri bya kahle.
Kasi loko ku nsimekiwa ntlawa wa “Tour Masters” lowu vumbiwaka hi Dj Gibbz, Dj Gigigi, Dj Schillachi & Dj Andrew, Jijiji a kuri u nwana wa swirho leswi swihoxeke xandla swinene.
Loko a ha ri ntsongo, Jijiji u swi kotile ku humelerisa vuyimbeleri bya vayimbeleri van’wana na ntlawa wa yena.
Nyiko ya yena, yi endli leswaku nhenha ya vuyimbeleri bya Xitsonga Xindendefu yi nwi amukela no tirha na yena.
” Mina ndzi languterile eka vayimbeleri va ndhuma na vuswikoti swinene ku hlaya vona dyambu ringa Pela, kambe ndzi nga vula vambirhi vanharhu ku nga Dr Joe Shirimani, Brian Bomba, Xindendefu, Benny Mayengani, Mthimbane, Daniel Brothers, Dj Gibbz, Black Coffee, Revolution na Oskido exikarhi ka van’wana,” ku vula Jijiji.

==================================================
SCIENCE – Artificial Intelligence (AI) yile ku hundzuleni ka tiindasitiri hikwato leti tinga kona ehansi ka dyambu, ku suka eka nhlayiso wa rihanyo na timali ku ya eka vumaki na vuxavisi. Nhluvukiso wa sweswinyana eka thekinoloji ya AI wu endla leswaku yi fikeleleka swinene no va na nkucetelo, leswi endlaka leswaku mabindzu ya kota ku antswisa vukorhokeri,no nyika vaxavi ntokoto wo tlula karhi lowu wu nga hundza.
Xin’wana xa swilo leswi tsakisaka swinene eka AI i ku tlakuka ka ku dyondza hi muchini, naswona leswi i rhavi ra AI leri pfumelelaka tikhompyuta ku antswisa eka ntokoto wa tona,handle ko phurogiremiwa hi munhu kumbe mutirhisi wa yona.
Loko hi ta ka ndzawulo ya rihanyo kumba eka nhlayiso wa rihanyo, AI yi tirhisiwa ku xopaxopa swifaniso swa vutshunguri na datha ya vavabyi ku kuma swivumbeko na makhombo lama nga vaka kona ya rihanyo. Leswi swi endle leswaku ku va na swikambelo leswi kongomeke swinene na tipulani ta vutshunguri leti nga ta endliwa tiva leto kongoma, leswi swi ta endla leswaku ku hlayisiwa mali yo tala hi ndzawulo.
Eka swa timali, AI yi hundzula ndlela leyi tibangi na swivandla swa timali swi tirhaka ha yona. Tialgorithm ti tirhisiwa ku kuma vukanganyisi, ku vhumbha mikhuva ya makete, na ku endla swiboho swa vuvekisi hi ku tirhisa michini yo hambana hambana. Leswi swi endle leswaku ku va na tisisiteme ta tibangi leti tirhaka kahle no sirheleleka, xikan’we na ku engeteleriwa ka mfikelelo wa vukorhokeri bya swa timali eka vaaki.
Hi ku ya hi xiviko xa AI in banking xa insider Intelligence, vunyingi bya tibangi (80%) ti lemuka swipfuno leswi nga vaka kona leswi swi nga tisiwa hi thekinoloji ya AI.
“Yin’wana ya timhaka ta nkoka swinene hi AI eka swa timali i vuswikoti bya yona byo sivela vuxisi na nhlaselo wa inthanete. Vaxavi va lava tibangi na vukorhokeri byin’wana bya swa timali lebyi nyikaka tiakhawunti leti sirhelelekeke, ngopfungopfu loko swita ka ku xava hi ku tirhisa inthanete,” leswi swi vikiwile hi phepha-hungu ra Insider Intelligence.
Kasi loko hi nghena ka indasitiri ya vumaki “Manufacturing”, AI yi tirhisiwa ku antswisa vulawuri bya khwalithi, na ku engetela vuhumelerisi. Tialgorithm loko swita ka vumaki yi [nga] kambisisa datha ku suka eka michini ku kuma timhaka leti nga vaka kona ti nga si humelela, leswi swi nga pfuna eka ku hunguta nkarhi wo yima, hi kuva swita antswisa vukorhokeri hinkwabyo.
Loko kuri ka vuxavisi kona, AI yi tirhisiwa ku endla leswaku ntokoto wa vaxavi wu va wa kahle, hambi ku ri ku antswisa loko swita ka ku xava na ku xavisa. muchini lowu wu kumekaku evhengeleni wu nga kambisisa datha ya vaxavi ku kota ku vona leswaku I yini xi xaviwaka ngopfu leswaku yi ta kota ku swi “recommender” eka vaxavi va karhi lowu taka.
Loko thekinoloji ya AI yi ya emahlweni yi hluvuka, hi nga langutela ku vona switirhisiwa swo tala swa vutumbuluxi eka tiindasitiri hinkwato. Hambiswiritano, i swa nkoka ku xiya leswaku AI a yi pfumali mintlhontlho, tanihi leswi yi nga nyikaka mbuyelo wo ka wu ngari wona.

==================================================
Mthimbani i muyimbeleri wa hip-hop naswona u sungula ku duma swinene hi ku humesa risimu ra yena lerintshwa, Miyela. Risimu leri ri humesiwile hi Reccomental naswona ri na muyimbeleri wa Flavia.
KA-GAZA – Muyimbeleri wa hip-hop Mthimbani u humesile risimu  rintshwa ehansi ka vufambisi bya Philani – Miyela. Muhumelerisi wa yena wa nkarhi wo leha Reccomental, hi yena a nga humelerisa risimu leri naswona u fambisana na muyimbeleri Flavia.
Kasi Mufambisi Philani u boxe leswaku risimu leri Miyela, ri ta humesiwa ku nga ri khale naswona u vurile leswaku ritava nchumu wo hlawuleka swinene.
Philani hi ntsako u vurile leswaku, “Ku hlayela endzhaku ku sungurile! Hi ti 10 Dzivamisoko, risimu ra Mthimbani leri ri vuliwaka leswaku Miyela ri ta humesiwa.”
Vaseketeri va Mthimbani a va tsakisiwile swinene loko va twa clip ya risimu leri, naswona Endzhaku ko yingisela, va sungule ku kombela leswaku Mthimbani a humesa risimu leringa helela.Un’wana ni un’wana a a lava ku twa risimu leri hinkwaro naswona a va ri karhi va heleriwa hi ku lehisa mbilu va rindzele ku humesiwa ka rona.
Risimu leri sweswi ra kumeka eka tipulatifomo hinkwato letikulu, xikan’we na le ka tiwebsite leti dumeke to dawuniloda vuyimbeleri.

==================================================
N’WAMITWA – Album leyintshwa ya xiyimbeleri Cool B leyi a yi languteriwile swinene, Nyimpi, eku heteleleni yi humile!, Album leyi ku hlanganisiwile mpfumawulo yo tsakisa ya Cool B na swiaki leswintshwa leswi kokaka rinoko ta tinxaka to hambana.
Eka album leyi, Cool B u tiyisile leswaku u ta tisa swin’wana leswintshwa no tsakisa eka vuyimbeleri bya yena.
Album leyi ya Cool B “Nyimpi,” ya kumeka eka ti digital streaming platforms, kambe munhu anga kota ku yi xava hi nxavo wa le hansi kusuka ka xiyimbeleri.
“Lava va lavaka ku yi xava, hi ku tirhisa WhatsApp, Transfer R110 ntsena, ni ta avelana na n’wina,” ku vula COOL B.
Album leyi ku hlanganisiwile mimpfumawulo ya laha kaya naswona yi na vayimbeleri vo tala, ku katsa na Mthimbani, Refiller boy, Mkheso, Daniel Brothers, Sticks, na Vayimbeleri van’wana.
Tilunghiselele ku hlamarisiwa hi ti swichaya-chayani swo basa, marito mo yiva miehleketo, na marito yo khoma lawa ya endlaka leswaku “Nyimpi” yi va Album leyi unga fanela ku yi engetela eka nhlengeleto wa wena wa vuyimbeleri.

==================================================
HI MATHUNSE HLUKANI
GAZA – Papa Rhulani, muyimbeleri loyi a nga yimisa Gaza hi milenge lembe leringa hundza, sweswinyana u ve ka tinhloko-mhaka ta mahungu endzhaku ka ku nyamala ka yena hi xitshuketa eka vuyimbeleri.
Ahi khale, vaseketeri va yena a va koxa leswaku a humesa risimu kumbe album kambe aswi vangi tano, hiku pfumaleka ka swona, vanhu vo tala va hundzisele nhlokomhaka ya vona eka mufambisi wa yena Philani, loyi a soriwa hi ku wa ka papa Rhulani.
Endzhaku ka tinhweti a ri endzhutini wa vunyami, Mufambisi wa Yena u hlaserile vanhu lava a va n’wi sola hi ku wa ka Papa Rhulani.
Mufambisi Philani u vule leswaku Kuna vanhu lava vanga fositela Papa Rhulani ku  a humesa risimu, hi ku hatlisa leswi a swingari ka makungu ya vona.
“Rixaka ra Gaza, ri kombela Papa Rhulani ku humesa risimu rin’wana, kasi van’wana va ndzi sola hi ku wa ka yena,” ku vula Manager Philani.
“…..naswona a ni nga swi koti ku n’wi lawula [Papa Rhulani] hikuva a ni ri Kule, vanhu lava vanga kusuhi na yena, vanwi n’wi yise e studio loko a dakwile,” ku engeterile Mufambisi Philani.
“ Va n’wi khorwisile leswaku a va joyina eka studio xo rhekhoda tani hi leswi a swi nga ri emakungu, a hi fanele ku endla project ya hina hi ku ya hi karhi wa hina,” a engetela.
Mufambisi Philani u ye emahlweni a ku, Namuntlha vanhu lava a va vula leswaku u fanele ku humesa, hi vona va n’wi hlekula no sola mina [Philani].
“Ndza tsaka leswi ndyangu wa yena wu tlangeleke ntirho wa mina na yena … GAZA yi n’wi navelela swo biha na ku wa leswaku va ta tlangela tani hi leswi ku wa ka munhu ku tlangeriwaka ka Matsonga,” ku gimeta Philani.

==================================================
Hi Andrew Hlongwane
Manana Maggy Mathebula wo huma a Babanana village, Nwamitwa, ehansi ka Masipala wa Greater Tzaneen eXifundzankulu xa Limpopo, u boxe leswaku eka swihari hinkwaswo, u fanele u  hlonipha no tlhela u chava munhu.
Mathebula u hlamuserile leswaku hambi sirha, Brenda Fassie u lovile a yimbelerile risimu a ku “Umuntu angeke umkhonfeme” leswi swivulaka leswaku “A person cannot be predicted” hi ndzimu ya xinghezi, la ha a ringetaku ku vula leswaku unga tshuki u vekile tshembo eka munhu wa misava leyi.
Major-General Mathebula (61), u tirile eXiphoriseni kuringana makume nharu mune (34) wa malembe ku fikela loko a hluvula xidloko a ya ti wisela a kaya ka yena.
Loko Mathebula a mburisana na muteki wa mahungu wa Ntlhavela, ekaya ka yena a Flora Park a Tzaneen u vule leswaku u fambile matiko mohlaya swinene ku katsa na swifundza-nkulu swa tona.
” Ndzi fambile matiko motala ku katsa na swifundza-nkulu  swa tona, hi laha ninga dyondza munhu kona,” ku vula Manana Maggy Mathebula.
Loko Manana Mathebula a ya emahlweni, u vule leswaku munhu u ta ku komba matino ya le makumu kambe a ku xava ta le non’weni, ku lunga ka munhu hi n’wi languta a swi vuli leswaku hi leswi a nga xi swoho kambe a nga ku ghevenga a ka ri a hleka na wena.
“khamba ra swi kota ku ti tsongohata leswaku u va na ntshembo leswaku a nga dyohangi ha ka nene kambe a ri yena mu endli kumbe mu dlayi,
“Eku tirheni ka mina a vuphoriseni ni vonile leswaku maphorisa vo tala va tsandzeka ntirho kumbe va hetelela va hlongoriwile hambi kuri ku khomiwa hi mhaka yo pfumela ku xaveriwa swon’wa kumbe ku teka coco. Ku tirha hi ku tshembeka swa pfuna nakona swi hlayisa ntirho wa wena,” ku vule Mathebula.
Mathebula u tshamile eka xitulu xa vu Major-General ku ringana makume-mbiri mbiri wa malembe (22)  na kona u hlamusela leswaku u byi kumile eXifundzankulu xa Western Cape.
Mathebula u vile murhangeri eka tindhawu to tala ku katsa na xitichi xa Maphorisa xa Tzaneen la ha a khomile xivandla xa Tzaneen Cluster Commander.
Mathebula u hlamusela leswaku himpfuka a sungurile ku tirha ta ni hi phorisa u dyondze munhu ku tlula swihari hinkwaswo.
“Loki u ri Phorisa ufanele ku tiva leswaku khamba kumbe xigevevenga xi [ri] na makungu hinkwawo. Khamba ra swi kota ku vula vunwa ra ntiyiso leswaku unga ri  khomi ku tlhela ku va na makhamba yo tshembisa maphorisa mali,
“Kambe loko unga swi tivi na loko u randza mali u ta ti onhisela ntirho hikuva u ta hetelela u caciwa [ku hlongoriwa], hambi kuri ku khomiwa kunene. Nakona ra [Khamba] swi kota ku ti endla munghana wa wena leswaku swi ta olova ku ya yiva,” ku vula Manana Mathebula.
Xihundla xa Manana Mathebula hi ku i n’anga yo tiva m xintu
Manana Mathebula u boxile leswaku loko a hari eka Ndzawulo ya Xiphorisa a randza ku kombela vatirhi kulobye [Maphorisa] van’wana leswaku va tirha hi ku tshembeka hikuva eka vu phorisa ku tele miringo.
“Loko u ri phorisa u tirha hiku tiyimisela u zondiwa hi makhamba. Kambe unga vileli hikuva a wu thoriwangi hi vona makhamba ya lawa. Munhu a nga thoriwi ka ti khampani timbirhi hikuva eka yin’wana u ta endla swihoxo”, ku engeta Manana Mathebula.
Loko Manana Mathebula va ya emahlweni va vurile leswaku vati nyungubyisa hikuva a khomberile ku huma kumbe ku tshika ntirho a nga se kombiwa hi ti ntiho hambi kuri ku khomiwa, laha anga vula ku yena a nga tivi ku yisiwa ekhoto, hi swihehlo swo karhi.

==================================================


==================================================
Hi Lulama Maluleke
Va vutivi va swa rihanyu va kombisa nkoka wa leswaku, ku thlaverisa vana mirhi ya nsawutiso swi na nkoka swinene. Swi pfuna na ku dyondzisa mirhi wa n’wana leswaku wu kula wukarhi wu tiva ku ti lwela na ku tiyisa masocha ya mirhi ku tirha timfanelo ta ku fambisela ku le swivavi na mavabyi wahi kumbe wahi. Swi sivela na ku hlangana hlangana ka mirhi wa n’wana loko a ha ri tsongo, Xin’wana xa nkoka hi nthlavelo wa vana I mhaka ya leswaku wu sivela na mavabyi lawa a ya ta tumbuluka eka tinxaka leti landzelaka, kambe nthlavelo wu sivela tinxaka teto ta mavabyi ya nga se fika. Vuvabyi bya ku hambana hambana ku katsa marhuda, ebola, Zika, HIV/AIDS, swine flu, chicken pox, measles xikan’we na Covid19 I minxaka ya mavabyi lawa ya nga na nsawutiso wa kona ku sivela ku andza na ku hunguta leswaku ya nga tluleli hi ku olova eka warikwavo, na leswaku mavabyi lama ma nga ti kumi ma karhi ma hanya malembe layo tala ya landzelaka. Hambi leswi swine flu yi nga nyamala yi nga va na matimba ya ku vuya  loko vanhu vo tshika kumbe ku yima ku sawutisiwa. Nthlavelo kumbe sawutiso I wa mani na mani, nthlavelo wu na nkoka eka vana lava tsongo va ha ku tswariwaku. va rihanyu va kombisa leswaku swa fanela ku thlavela wansati wa muyimani ku sivela vuvabyi lebyi nga ta hlasela rihanyu ra yena na n’wana loyi a nga se fikaku, n’wana lo ntsongo na yena wa fanela ku sawutisiwa ku suka ka nthlavelo wa ku tswariwa ka yena, nthlavelo wa vhiki, nthlavelo wa tinhweti tinharhu, ta ntsevu kumbe ku thlaveriwa ku fikela exikarhi ka tinhweti ta 36 leswaku masocha ya mirhi ya sivela mavabyi.
Ku sivela nthlavelo ngopfu ngopfu eka n’wana lowu ntsongo swi nga va na nghozi swinene eku kuleni ka yena, hi thlelo ra swa miehleketo, swa rihanyu, na swa dzano ra yena. Manana Mabidilala mu ongori eKremetart clinic eGiyani va hlohlotela na ku tsundzuxa vatswari leswaku va nga tekeli ehansi mhaka ya ku thlaverisa vana, swi nga endleka a tlule tinhweti, minga endla mhaka ya leswaku a ya etliliniki ya le ku suhani a ta kota ku pfuneka, kambe swi va kahle loko n’wana a thlaverisiwa hi nkarhi wa yena.
Nguva ya Khotavuxika na Mawuwani I nguva yaku yisa vana va xinuna lava nga lunghela ku ya engomeni va ya dyondzisiwa ku va majaha ntiyela na ku va vavanuna lava heleleke. Kambe eka minkarhi ya manguva lawa ahi vana vangani va majaha va yisiwaka engomeni ya xintu, vatswari votala va teka ndlela ya ku yisa vana va vona emadokodeleni ku ya tsemisa ntsena. Vutivi byin’wana bya vununa lebyi byi humesiwaka na ku endliwa engomeni ya xintu a va vi na byona vutivi lebyi. Masakona Hlungwani loyi a nga mutswari wa Nsuku Hlungwani u yisile n’wana wa yena eka dokodela ku ya tsemisa, laha anga hlamusela leswaku hi swona leswi faneleke ku ya tsemisa, yena ta ni hi mutswari a nga voni nkoka wa leswiya swinwani. Va rihanyu va kombisa leswaku swi na nkoka ku va vana va majaha va ya tsemisa hikuva swi hunguta ku tluleriwa hi vuvabyi lebyi tlulelaka hi ti mhaka ta masangu, swi sivela na ku khomiwa hi mfukuzani evununeni, na ku sivela murhandziwa wa wena wa xisati ku khomiwa hi mfukuzani e xivelekelweni. Ku susa nsuvu swi pfuna na leswaku vuvana byi tshama byi basile.
Tinxaka hiku hambana hambana va endla mhaka ya vu ngoma ku hambana, kambe ku endla ngoma eka n’wana wa jaha loyi a nga kula swinene hi malembe swi veka rihanyu ra yena enghozini. Eka tinxaka tin’wani va endla mhaka ya vungoma hi siku ra vu nhungu ra ku velekiwa ka n’wana. ku tsaka eka n’wanuna swi kona endzaku ka ku ya engomeni. Hambiswiritano ngoma ya xintu yitshama yi ri xihundla eka lava vanga fanelangiki ku tiva hi leswi endlekaku kumbe ku endliwa kwale ngomeni, ntsena xa nkoka I ku tsemisa leswi nga lulameriwa eka rimbewu ra wun’wana na wun’wana wa xinuna. Lembe na lembe hi nguva ya khotavuxika vana va xinuna va tekiwa va yisiwa ngomeni laha va fanelaka ku va vatshama kona mavhiki nyana e nhoveni kule na mindyangu ya vona, laha va faneleke ku va va rikarhi va dyondzisiwa milawu yakuva waxinuna. Xikongomelo nkulu xa ngoma hikona ku dyondzisa vana va xinuna hi vununa bya vona kambe na leswaku va tsemisa evununeni ku sivela mavabyi yak u tala na ku sirhelela lava va nga ta nghenelela na vona eka timhaka ta masangu. Malembe ndzaku engomeni ku vile na vana van’wani lava nga hundza emisaveni hikuva ku endliwa vutsemisin bya tihanyi, kambe sweswi engomeni va pfumela leswaku n’wana a ya a tsemisile kusuka hile ka dokodela kutani loko se a horile a ko ta ku ya engomeni kuya dyondza tidyondzo to tala ta vavanuna. Engomeni ku endliwa mintirho ya kona hi xintu, vana lava va tsemisaka kwale va kuma na mirhi ya swimilani swa le nhoveni leswi va pfunaka ku horisiwa. Tatana Makola murhangeri wa ngoma e switandini swa Mopye ukombisa leswaku “swa fanela leswaku n’wana wunwani na wun’wani wa xinuna a ya engomeni, kusukela ka malembe wahi kumbe ku dyondza a swi na mpimelo, kambe swi va kahle swinene loko vana vata va ha tsakama kusukela eka malembe ya khume”
Vatswari eka muqhivela wa ti 16 Mawuwani 2022, va amukele vana va vona hi ndlela ya ku tsakisa swinene. Miganga leyi amukela swingoma-tshuku a yi swi amukela hi ku tsaka. Vatswari va xavile na tinyiko ta ku amukela vana na kuva kombisa leswaku se I vavanuna va kurile. Ndhavuko wa fanela ku hlayisiwa na swona tidyondzo ta xinuna ta fanela ku yisiwa emahlweni eka vana lava tsongo leswaku va kula va ka ri va tiva leswi faneleke.



==================================================

Sharlin Baloyi a tlangela khume mbiri wa malembe
xikan’we na vanghana na vamakwavo e Shongane
e ka N’wa-Mitwa.

Ndyangu wa ka Maswanganyi va vhakela e xilungwini ku ya hetisa ku
lovola ka mhani Thandi wa le Nkowankowa.


Nice a cata na nsati wa yena Alani Precious Mpuru e
Silawa kusuhi na dhoroba ra Giyani.


Shalati Risiba na va ndyangu wa yena, Maropene, Louisa, Pulane, Xiluva na
Siya va ti humesa ku ya tsakela khisimusi e Crawdaddys e Tzaneen.


Mabena wa le ka Mikhomi a titimula hi swo n’wa na
nsati, vanghana na vamaakelani.


Basani Maluleke a tsaka na vana va yena Mhluri, Rito, Jelka na
Vonani e ka Malamulele.


==================================================
Ndzhawu ya Mogalakwena yi hlaseriwile hi mhangu tani hi leswi mudyondzi un’we a lahlekeriweke hi vutomi bya yena Kasi 52 wa lava van’wana va vabya, leswi swi va Kona endzhaka ka loko ku henhliwa leswaku va dyile swakudya leswi ku ehleketeleriwaka leswaku swina chefu ya swakudya.
Mhangu leyi yi humelerile exikolweni xa le henhla xa Raleledu, hi Ravuntlhanu. Swiviko swi paluxa leswaku ku pfimba ka khwiri ni ku hlanta ku funengete swichudeni endzhaku ka loko swi dye swakudya swa swona.
Mudyondzi wa xisati wa ka giredi ya 9 wa malembe ya 15 hi vukhale u hundzile emisaveni hinkwalaho ka mhangu leyi, kasi lavan’wana hinkwavo va tsutsumisiwile exibedlhele xa George Masebe ku ya kuma vukorhokeri bya xihatla.
Xihlovo xa chefu leyi ya swakudya a xise paluxiwa eka karhi wa sweswi, leswi siyeke Maphorisa ya ri karhi ya hlongorisa tinhlamulo ku kuma laha chefu leyi yi ntumbulukaka kona.
Matome Taueatsoala, muvulavuleri wa dyondzo ya Limpopo, u tiyisisile leswaku vulavisisi lebyi heleleke byi ta sunguriwa ku paluxa rimitsu ra xiendlakalo lexi xo karhata.

==================================================
Masipala wa Ba-Phalaborwa wu teka magoza yo tika ku tiyisisa vuhlayiseki bya vaaki va wona hi ku endzelela mavhengele lama nga landzeleriki milawu.
Ku kamberiwa ka swakudya ka sweswinyana loku endliweke hi ku hlanganela hi valawuri vo hambana ku paluxe swilo swo chavisa emavhengeleni ya le Namakgale Crossing na mavhengele lama nga ya vaaki va matiko mambe.
Hi nkarhi wa ku kamberiwa, loku a ku rhangela hi Ndzawulo ya Vupulani na Nhluvukiso ya masipala hi ku tirhisana na Masipala wa Xifundzantsongo xa Mopani, Tindzawulo ta Rihanyo, Timhaka ta le Kaya, na vakhomaxiave van’wana, ku kumiwile nhundzu yo tala leyi hundzeriweke hi nkarhi na swakudya.
Muvulavuleri wa masipala Jonas Mahesu u kombisile ku tika ka xiyimo lexi, a xiya leswaku swilo xikanwe na swakudya leswi hundzuriwaka hi karhi kusukela hi 2019 ku ya fika hi 2023 swi kumiwile eswitolo, naswona leswi swi nga tisaka makhombo ya rihanyo eka vatirhisi kumbe vaaki.
Ku engetela kwalaho, ku kumiwe mavhengele yo hlayanyana ma tlule milawu ya miako, ya rihanyo ni ya vuhlayiseki. Nhlavutelo leyi yi kandziyisa nkoka wo hlayisa switirhisiwa leswi faneleke na ku namarhela milawu ku hlayisa rihanyo ra vaaki.
Ku hlamula eka leswi swi khumbaka leswi kumiweke, masipala wu tivise makungu yo veka swigwevo eka vini va mavhengele lava nga landzeleriki milawu.
Goza leri ra vukorhokeri ri kongomisa ku sindzisa milawu ya vuhlayiseki bya swakudya na ku tiyisisa leswaku mabindzu ya rhangisa vuhlayiseki bya tikhasimende ta wona.
Matshalatshala ya ntirhisano exikarhi ka tiejensi to tala ya kombisa ku tinyiketela loku hlanganeke ku lulamisa swivilelo swa vuhlayiseki na ku hlayisa swiyimo endzeni ka vaaki.
Hi ku endla leswaku mabindzu ya tihlamulela na ku tlakusa ku landzelerisa milawu, Masipala wa Ba-Phalaborwa wu le ku tekeni magoza ya nkoka ku tumbuluxa ndhawu leyi hanyeke kahle no hlayiseka eka hinkwavo.

==================================================
Vaaki va muganga wa Ga-Chuene va rila ku lahlekeriwa hi xirho xa vaaki xa nkoka lexi ku henhliwaka leswaku xi hundzile emisaveni hikwalaho ka ku honisa eka tliliniki ya le kusuhi.
Mahelo ya vhiki lama nga hundza, vutomi bya muvabyi wa xinuna byi tsemiwile hi ndlela yo vava endzhaku ka loko ku vuriwa leswaku vatirhi va tliliniki va tsandzekile ku rhumela ambulense leswaku a ta hundziseriwa exibedlhele xa Lebowakgomo kuya kuma vutshunguri hi xihatla.
Hi ku ya hi vaaki, ndlela leyi tliliniki yi khomaka swiyimo swa xihatla ha yona a yi basangi, laha swivilelo swi sukelaka eka swiphiqo swa mavonelo exikarhi ka vatirhi ku ya eka ku nga hlamuli hi xihatla eka mavabyi lawa ya koxaka vutshunguri bya xihatla.
Andries Tema, muaki, burile na Capricorn news talk a kombisa ku vilela, a vula leswaku ku suka eka muamukeri ku ya eka vatirhi va vuongori, ku vonaka ku ri na ku pfumala ku tsakela eka swiyimo swa xihatla.
Neil Shikwambana, muvulavuleri wa Ndzawulo ya Rihanyu eLimpopo, u amukerile ku tika ka swihehlo leswi naswona u tiyisisile vaaki leswaku vulavisisi byi ta endliwa hi hofisi ya mufambisinkulu wa muganga.
Shikwambana u kandziyisile xiave xa titliliniki na switirhisiwa swa rihanyo eku pfuneni ka miganga naswona u hlambanyile ku lulamisa swihoxo swihi na swihi leswi paluxiweke hi nkarhi wa vulavisisi.
Tema u hlamusele ntokoto lowu khomisaka gome wa muvabyi wa xinuna, loyi hambileswi a nga vilela hi switlhavi swo tika ekhwirini, a nga nyikiwa ntsena papila ro rhumela na ku lerisiwe ku ya lava vutshunguri exibedlhele xa Lebowakgomo.
Lexi hlamarisaka, ku hehliwa leswaku tliliniki leyi yi arile ku nyika muvabyi murhi wihi na wihi wo tshungula switlhavi naswona yi arile ku hlela leswaku muvabyi a hundziseriwa exibendlhele hi ambulense.
Loko a hlamula swivutiso mayelana na vukorhokeri bya ti-ambulensi, Shikwambana u hlamuserile leswaku a ku na pholisi kumbe nawu lowu vulaka leswaku ti-ambulensi ti vekeriwe vavasati lava tikeke ntsena.
U kandziyisile nkoka wo hlamula hi xihatla eka tinxaka hinkwato ta swiyimo swa xihatla swa mavabyi, a kandziyisa xilaveko xa mfikelelo wo ringana eka mpfuneto wa swa vutshunguri ku nga langutiwi muxaka wa xiyimo xa xihatla.

==================================================
Eka mbulavulo wa sweswinyana eka Pfhumba ro Lemukisa hi ku Tika ka Vantshwa leri khomeriweke eMashobye Peacemakers Sports ground hi Masipala wa Collins Chabane, Cllr Simon Xihlamariso Mavikane, Xirho xa Exco lexi nga na vutihlamuleri eka Vukorhokeri bya Xithekiniki na muyimeri wa Meyara, u kandziyisile xiave xa nkoka xa vutihlamuleri bya vatswari eku lulamiseni ka mhaka leyi ya ku tika ka vantshwa.
Cllr Mavikane u kandziyisile nkoka wa ku nghenelela hi xihatla ka vatswari eku kuriseni ka vana, a vula leswaku, “Hi nga vulavula ku kondza hi va ‘blue’ emahlweni, ku kondza ngati yi huma ematihlweni ya hina, kambe loko hina tani hi vatswari na vahlayisi hi nga teki vutihlamuleri byo kurisa vana va hina kahle, a ku na nchumu lowu nga ta cinca.”
Xitatimende lexi xa matimba xi kandziyisa xilaveko xa swiendlo leswi vonakaka leswi humaka eka vatswari na vahlayisi, ematshan’wini ya ku vulavula ntsena, ku lwisana hi ndlela leyi humelelaka ku hangalaka ka ku tika ka vantshwa.
U tlhele a kandziyisa, “I vutihlamuleri bya hina tani hi vatswari, vahlayisi, na varhangeri ku tiyisisa leswaku vana va hina va kurisiwa kahle na hi ndlela yo xiximeka.”
Leswi swi kombisa vutihlamuleri byo hlanganela bya vanhu lavakulu va vaaki eku kuriseni na ku kongomisa vantshwa eka ku teka swiboho hi vutihlamuleri na mahanyelo lama hanyeke kahle.
Ku tika ka vantshwa i mhaka leyi kuceteriweke hi swilo swo hambana-hambana swa ntshamisano, ikhonomi ni ndhavuko. Hambiswiritano, ndzavisiso wu tshama wu ri karhi wu kombisa leswaku ku nghenelela ka vatswari na nseketelo swi hoxa xandla swinene eku hunguteni ka ku tika ka vantshwa.
Minkambisiso yi kombise leswaku vantshwa lava nga ni vuxaka lebyi tiyeke ni vatswari va vona va tala ku hlwela ku endla timhaka ta masangu ni ku nghenela mikhuva leyi hlayisekeke ya rimbewu.
Vatswari na vahlayisi va tirha tanihi swikombiso eka vana va vona, va vumba mavonelo na mahanyelo ya vona eka rimbewu na vuxaka.
Marito ya Cllr Simon Xihlamariso Mavikane ya kandziyisa ntirho wa nkoka wa vutihlamuleri bya vatswari eku lulamiseni ka mhaka ya ku tika ka vantshwa.

==================================================
Ndzawulo ya Rihanyo eLimpopo yi vikile timhangu timbirhi letintshwa ta kholera exifundzhenikulu lexi. Vavabyi lava havambirhi, va malembe ya 43 na 27, i vavanuna vo huma etikweni akelani ra Zimbabwe.
Kuya hi swiviko swa ndzawulo vavanuna lava, a va kombisa swikoveto (symptoms ) swa kholera loko va vuya eka nguva ya nkhuvo.
Neil Shikwambana, muvulavuleri wa ndzawulo ya rihanyo eLimpopo, u boxe leswaku vanhu lava va hatlisile va amukeriwile eswibedlhele swa Musina na Hellen Franz kutani va kamberiwa.
Swikoveto swa kholera hi ntolovelo swi katsa ku pfimba lokukulu, ku hlanta ni ku pfumaleka ka mati emirini.
Shikwambana u kandziyisile nkoka wa ku kuma vutshunguri loko wa ha ku khomiwa hi xitsongwatsongwana lexi, a kombisa leswaku loko kholera yi nga tshunguriwi, yi nga vanga swiphiqo leswikulu hambi ku ri rifu.
“Eka ku ehleketeleriwa ka xitsongwatsongwana lexi, magoza ya xihatla ya tekiwile ku tiyisisa ku amukeriwa na vutshunguri eka vavabyi lava,” ku vula Shikwambana.
Ndzawulo ya rihanyo yi hlohlotela vanhu leswaku va xalamuka na ku kahlula va teka magoza ya xihatla ku sivela ku hangalaka ka kholera eka xifundzha lexi.
“Lava vukorhokeri bya vutshunguri loko u va na swikoveto swihi na swihi leswi fambelanaka na kholera,” ku engetela Shikwambana.

==================================================
Eka nyimpi leyi yaka emahlweni yo lwisana na HIV/AIDS, Meyara wa Masipala wa Collins Chabane, Cllr Shadrack Gezani Maluleke, sweswinyana a rhangele nhlengeletano ya nkoka. Komiti ya Huvo ya AIDS yi hlanganile eholweni ya vaaki ka Malamulele, yi burisana hi tindlela ta nkoka eku lulamiseni ka timhaka ta HIV/AIDS leti khumbaka vaaki va masipala.
Huvo leyi yi kambisisa hi ku hiseka mintlhontlho leyi vangiwaka hi HIV/AIDS eka Masipala wa Collins Chabane. Matshalatshala ya ntirhisano ya katsa mimbulavurisano na maqhinga ya ku tumbuluxa swintshuxo leswi va nga kotaku ku switirhisa eku lwisaneni na AIDS.
Hi nkarhi wa nhlengeletano ya sweswinyana, ku kandziyisiwile swinene eka ku tiyisisa na ku antswisa maendlelo ya masipala yo langutana na swiyenge hinkwaswo leswi fambelanaka na HIV/AIDS. Magoza ya huvo yo rhanga ya kongomisa eka ku ndlandlamuxa maqhinga lama nga kona, ku tiyisisa nhlamulo leyi tiyeke swinene eka xiphiqo lexi xa rihanyo.
Meyara Maluleke, a heleketiwa hi swirho swa komiti ya vulawuri, u tirhisanile swinene na vakhomaxiave vo hambana na vayimeri ku suka eka ndzawulo ya rihanyo.
Kuvikiwa leswaku, Matshalatshala lawa ya nhlanganelo ya kombisa tlhelo leri hlanganeke eku lwisaneni na HIV/AIDS, ku kombisa ku tinyiketela ku rhangisa vuhlayiseki bya vaaki.
Hi ntirhisano wa xiyimo xo tiyimisela, Masipala wa Collins Chabane wu yisa emahlweni vurhumiwa bya wona byo tinyiketela ku lwisana na HIV/AIDS, kuri ndlela yo endla leswaku vaaki eka Masipala va va na rihanyu ra kahle, hambi ku ri ku lwisana eka ku hangalaka ka AIDS.

==================================================
Ndzawulo ya Rihanyo eLimpopo yi le mahungu ngopfu hi ku humelela ka vuhandzuri bya yona eka munhu wa xinsati wa Malembe ya 22 hi vukhale loyi a ri na thumba [Xirhumbana] eka rama ra xinene.
Thumba leri hi tlhelo ra vutshunguri ri tiveka tanihi plexiform neurofibromatosis, a ri vanga ku karhateka lokukulu ni ku endla leswaku wanhwana loyi a nga vi na ku tsaka. Hikwalaho ka madokodela ya vuhandzuri lama nga na vutshila na vatirhi va rihanyo lava tinyiketeleke, thumba leri ri susiwile hi ndlela leyi humelelaka hi siku ra vu 7 ra N’wendzamhala 2023.
Kuvikiwa leswaku Muvabyi loyi u kuma vutshunguri naswona u le ku holeni kahle eka wadi ya yena, leswi tisaka ntshembo eka yena na varhandziwa va yena. Muvulavuleri wa ndzawulo ya rihanyo eLimpopo, Neil Shikwambane, u kombisile ku eneriseka ka ndzawulo hi mbuyelo lowu, a vula leswaku, “Thumba ri tsemiwile hi ndlela leyi humelelaka, naswona muvabyi wa hina u hola kahle eka wadi ya yena.”
Mahungu lawa ya tisa ku ntshunxeka na ntsako eka vaaki, tanihileswi va vonaka vuyelo lebyinene bya vukorhokeri bya rihanyo bya xiyimo xa le henhla. MEC Dr Phophi Ramathuba, u tlangile xiave xa nkoka eku tiyisiseni ka vuhlayiseki bya nhwanyana loyi.
MEC Ramathuba u n’wi nyikile swiluva swo saseka, leswi yimelaka ku hluka ka ndzima leyintshwa evuton’wini bya yena. Loko a anakanyisisa hi xiendlo lexi xo tsakisa, MEC Ramathuba u kombisile ku khensa ka yena eka madokodela ya vuhandzuri na vatirhi va rihanyo lava katsekaka eka endlelo leri humeleleke.
“Mhaka leyi yo tsakisa yi tirha tanihi xitsundzuxo xa nkucetelo lowukulu lowu nhlayiso wa rihanyo wa ntwela-vusiwana wu nga vaka na wona evuton’wini bya vanhu. Ku susiwa ka thumba loku humelelaka a ku tiseli ku ntshunxeka emirini ntsena eka muvabyi kambe ku tlhela ku vuyisela ku titshemba ka yena ni ku titwa a sasekile,” ku vula MEC Dr Ramathuba.
MEC u ngimetile hi ku vula leswaku, “I vumbhoni bya matimba ya vutshunguri bya manguva lawa na ku tinyiketela loku nga tsekatsekiki ka vatirhi va rihanyo ku antswisa vutomi bya vavabyi va vona.”

==================================================
Tanihi leswi hi nga ka n’hweti yo Lemukisa hi vuvabyi bya mfukuzana eka Vana, MEC wa Rihanyo eLimpopo Dokodela Phophi Ramathuba u rhumela hungu ra nkoka eka vatswari laha a nga vula leswaku “ Loko vana va n’wina va kombisa swikoweto swa mavabyi kumbe ku pandza hi nhloko loku phikelelaka, i swa nkoka leswaku mi teka magoza ma rihanyo ka hari na karhi”.
MEC u tlhela a vula leswaku, Swikombiso leswi swa mfukuzana, mi nga switekela ehansi loko swa ha sungula, kambe tivani leswaku swi nghozi swinene tanihi leswi swi nga vangaku ‘brain tumor’.
Hi Ravumbirhi, MEC Dkd Ramathuba u rhangele pfhumba ro lemukisa hi vuvabyi bya mfukuzana ya vana exikolweni xa le hansi xa Newlook ePolokwane.
“vatswari va fanele ku papalata ku ringeta ku tshungula vana va vona ekaya naswona ematshan’wini ya sweswo va fanele va hatlisa va lava mpfuneto wa xiphurofexinali eka ndhawu ya nhlayiso wa rihanyo ya le kusuhi ku kuma vukamberi lebyi faneleke,” ku vula MEC wa Rihanyo eLimpopo Dikodela Phophi Ramathuba.
MEC u tshikelerile mhaka ya nkoka swinene a vula leswaku “ Mfukuzana yi nga tshunguleka kambe loko vaongori va hatla va yi kuma ka ha ri na nkarhi.”
“Kambe loko vaongori vohlwela ku yi kuma emirini wa munhu swi nga endla leswaku yi nga ha tshungeleki, naswona swi nga endla leswaku hi lahlekeriwa hi vutomi bya risima,” ku vula MEC wa Rihanyo eLimpopo Phophi Ramathuba.

Loko vatirhela-mfumo va rihanyo vo fana na Dokodela Ramathuba va ri karhi va endla matshalatshala yo lemukisa na ku nghenelela eka mabulo mayelana na mfukuzana ya vana, vava va ri na xikongomelo naswona xikongomelo xa vona a hi ku tekela Vatswari ehansi.
Naswona Vatswari vafanele vaswitiva leswaku matshalatshala lawa ya endliwaka hi ndzawulo ya rihanyo i magoza ya nkoka enyimpini leyi yaka emahlweni yo lwisana ni mfukuzana.
“Hi fanele ku tirhisana ku tiyisisa leswaku n’wana un’wana na un’wana u na nkarhi wo lwisana na vuvabyi bya mfukuzana. Magoza ma xihatlha na ku lemukisa swi nga endla ku hambana hinkwako eku poniseni ka vutomi bya vana.”  Ku gimeta MEC Ramathuba.
Vanhu hinkwerhu va fanele ku teka magoza ya xihatlha eka swa rihanyo swa vana va hina, hikuva loko mfukuzana yo kumiwa ka ha ri na nkarhi hakunene swa olova ku ponisa vutomi bya vona.

==================================================
Ku langutela n’wana i nkarhi lowu taleke hi ntsako eka vatshwari ha vambirhi, kambe wu nga tlhela wu tisa mintlhontlho leyi khumbaka rihanyo ra mianakanyo ra manana. Rihanyo ra miehleketo ra manana hi nkarhi wa ku tika ri hoxa xandla swinene eka vuhlayiseki bya manana na le ka ku kula ka n’wana loyi a nga si velekiwaka.
Ku tika i nkarhi lowu endlaka leswaku ku va na ku cinca loku kulu, emirini ni le mintlhavekweni. Ku cinca ka tihomoni, ku cinca ka miri ni ku langutela ku va mutswari swi nga vanga ntshikilelo, ku vilela hambi ku ri ntshikilelo wa miehleketo eka vamanana van’wana la va nga ku rindzeleni ka n’wana.
I swa nkoka ku lemuka leswaku rihanyo ra miehleketo ya manana a hi ra manana ntsena; swi khumba n’wana loyi a nga le ku kuleni ekhwirhini hi ku kongoma. Ku hanya kahle ka miehleketo hi nkarhi wa ku tika i swa nkoka eka Manana na N’wana.
Dr. Thabo Moloi, a pediatrician, u kombisile nkoka wa ku lulamisa rihanyo ra miehleketo ya vamanana emasungulweni ya ku biha ka vona emirini. U vurile leswaku , “Vavasati lava tikeke va fanele ku rhangisa vuhlayiseki bya vona bya miehleketo tanihi leswi byi khumbaka rihanyo na ku kula ka vana va vona lava nga si velekiwaka hi ku kongoma”.
“Ku lava nseketelo, hambi ku ri eka vatirhi va rihanyo , swi nga endla ku hambana lokukulu hi karhi wa ku tika,” ku vula Dr Thabo Moloi.
Ku tiyisisa ku tika ka kahle eka manana na n’wana, i swa nkoka ku rhangisa rihanyo ra miehleketo ya manana. Hi lawa magoza man’wana lama tirhaka lawa vavasati lava tikeke va nga ma tekaka:
Seek Support
U nga kanakani ku fikelela vatirhi va rihanyo kumbe mintlawa ya nseketelo loko u ri na ntshikilelo wihi kumbe wihi, ku vilela kumbe ntshikilelo wa mianakanyo hi nkarhi lowu u nga biha emirhini.
Practice Relaxation Techniques
Maendlelo yo tanihi ku anakanya hi ndlela ya kahle na ku endla Yoga swi nga ku pfuna ku hunguta ntshikilelo ni ku khutaza vuhlayiseki bya mintlhaveko.
Maintain a Healthy Lifestyle
Ku dya swakudya leswi ringaniseriweke, ku tshama u ri karhi u endla vutiolori (hilaha swi tsundzuxiweke hakona hi muphakeri wa wena wa rihanyo), ni ku etlela hi laha ku eneleke swi nga khumba rihanyo ra wena ra mianakanyo hi ndlela leyinene.
Communicate
Vulavula ni vanghana kumbe swirho swa ndyangu wa wena hi ndlela leyi u ti twaka ha yona ni leswi, swi ku karhataka. Endlelo ra nseketelo leri tiyeke ri nga endla ku hambana lokukulu evuton’wini bya wena hi karhi wo tika.
Rihanyo ra miehleketo eka manana hi nkarhi wa ku tika i nchumu wa nkoka swinene eku tiyisiseni ka vuhlayiseki bya manana na n’wana loyi a nga si velekiwaka. Hi ku lulamisa swivilelo swa rihanyo ra miehleketo ka ha ri na nkarhi na ku lava nseketelo, vamanana lava nga na n’wana va nga pfulela ndlela ya masungulo ya vutomi lebyinene eka swihlangi swa vona.
Tsundzuka leswaku mianakanyo leyi hanyeke kahle yi hoxa xandla eka ku tika loku hanyeke kahle.

==================================================
Hi nkarhi lowu wansati a nga biha emirini, kumbe ku tika, miri wa wansati wa hundzuka tanihi leswi wu tilulamiselaka ku tisa vutomi lebyintshwa emisaveni. Hambiswiritano, a hi ku cinca ka miri ntsena loku humelelaka, rihanyo ra miehleketo ri hoxa xandla swinene eka riendzo leri na rona.
Ku biha emirini, ka van’wana i nkarhi wa ku nyanyula ni ku langutela, kambe swi nga tlhela swi tisa ntshikilelo, na ku vilela eka vavasati van’wana. Ku cinca-cinca ka tihomoni, ku cinca ka miri ni ku langutela ku va mutswari swi nga onha vuhlayiseki bya mianakanyo bya wansati.
I swa nkoka ku lemuka rihanyo ra miehleketo hi nkarhi wa ku tika, hikuva a hi rihanyo ra miehleketo ra manana ntsena ri nga nghozini tanihi leswi swi nga ni nkucetelo lowu kongomeke eka xihlangi lexi kulaka ekhwirhini ra manana wa xona.
A senior lecturer in the Faculty of Health Sciences at the University of Johannesburg, Dr Nompumelelo Ntshingila, u kandziyisile nkoka wo langutana na rihanyo ra miehleketo ya vamanana loko va tikile.
“Ku hanya kahle ka manana eka mintlhaveko na miehleketo hi nkarhi wa ku tika swi khumba swinene rihanyo ra n’wana wa yena hi nkarhi lowu a nga biha emirini. Swiyimo swa le henhla swa ntshikilelo wa manana kumbe ntshikilelo wa mianakanyo swi nga endla leswaku ku va na khombo lerikulu ra swiphiqo swa mahanyelo eka n’wana.,” ku vula Dr Nompumelelo Ntshingila.
Vulavisisi byi kombise leswaku ntshikilelo ni xiyimo xa mintlhaveko xa manana swi nga khumba xihlangi lexi kulaka hi tindlela to hambana-hambana. Ti levele tale henhla ta ntshikilelo tinga endla leswaku kuva na ku engetelela ka tihormones tofana na cortisol, stress na swin’wana ti khumba n’wana.
Leswi swi nga ha endla leswaku ku va ni leswi landzelaka:
Preterm Birth
Ku tlakuka ka swiyimo swa ntshikilelo swi nga engetela khombo ra ku velekiwa ka n’wana nkarhi wu nga se fika, leswi nga vaka na switandzhaku swa rihanyo eka n’wana.
Low Birth Weight
Vana lava velekiweka hi vamanana lava nga na ntshikelelo wa miehleketo va tala ku velekiwa va ri na ntiko wa le hansi swinene, leswi nga engetelaka khombo ra swiphiqo swa rihanyo loko va ha ri tincece ni loko va kurile.
Emotional and Behavioral Issues
Vana lava langutaneke ni ntshikilelo wa miehleketo lowu manana wa vona a nga na wona hi nkarhi lowu a nga biha emirhini va nga ha va ekhombyeni lerikulu ro va ni swiphiqo swa mintlhaveko ni mahanyelo, swo tanihi timhaka ta ku vilela hambi ku ri mhaka ya ‘attention issues’.
ku khathalela rihanyo ra wena ra miehleketo hi nkarhi wa ku tika a hi swa nkoka ntsena eka vuhlayiseki bya wena, kambe swi tlhela swi khumba n’wana wa wena loyi a nga si velekiwaka.

==================================================
Meyara wa masipala wa Collins Chabane, Cllr Shadrack Maluleke, u lulamerile ku endzela ndyangu wa Innocent Mchavi, xichudeni xa khume ntlhanu wa malembe hi vukhale lexi nga lahlekeriwa hi vutomi hi ndlela yo vava hi nkarhi wa ntirho wa xikolo.
Mhangu leyi yi humelerile exikolweni xa le henhla xa Photani emugangeni wa Mulamula, laha Mchavi a ri karhi a nghenela ntirho wa ndhavuko wa lembe na lembe eswikolweni.
Swiviko swi kombisa leswaku Mchavi u tlhaviwile a lova hi xichudeni xin’wana hi nkarhi wa ntirho lowu, leswi nga endla leswaku a vikiwa ku hundza emisaveni hi nkarhi wa lowo.
Hambi leswi vanhu va nga ringeta ku n’wi tsutsumerisa exibedlhele, Mchavi u tsandzekile ku pona.
Ku hlamula eka mhangu leyi yo vava mbilu, vurhumiwa byo huma eka masipala byi ta va kona eka ntirho wo tsundzuka Mchavi namuntlha ku nyika marito yo chavelela na nseketelo eka ndyangu lowu.
Ku lahlekeriwa hi ndlela yo vava ka Mchavi ku tsekatsekise vaaki, naswona riendzo ra Meyara Maluleke ri kongomisa ku kombisa vun’we na ku nyika nchavelelo.

==================================================
Meyara wa Masipala wa Muganga wa Collins Chabane, Cllr Shadrack Maluleke, hi Mugqivela wa ti 2 Nyenyankulu 2024, u simekile ximfumu Amandla Computer Solar Lab exikolweni xa le henhla xa Mahuntsi emugangeni wa ka Xithlelani, ehandle nyana ka Malamulele.
Ndhawu leyi ya ‘Lab’ yi hlomisiwile hi 10 wa tikhompyuta ta ‘desktop’, 30 wa ti-laptop, xikanwe na vuhlanganisi bya Wi-Fi, leswi fungha nchumu wa nkoka eka nhluvukiso wa thekinoloji eka ndhawu leyi sweleke.
“Ku pfuriwa ka ‘Lab: leyi ya tikhompyuta i goza rin’wana eka minkarhi ya leswaku un’wana na un’wana a va na mfikelelo wa xidijitali, ku aka vaaki, na ku susumeta swivandlanene swa ikhonomi,” ku vula Meyara wa Collins chabane S.G Maluleke.
U kandziyisile xiave xa lab eka ku hlanganisa ku avana ka xidijitali, ku kurisa nhluvukiso wa vaaki, ku hlohlotela ku kula ka ikhonomi, na ku endla leswaku thekinoloji yi fikeleleka eka hinkwavo, hambi kuri ku nyika matimba eka miganga.
Nkhuvo lowu a wu ngheneleriwile hi vakhomaxiave va nkoka, ku katsa na Tatana Hasani Tlhabyayo, Hosi Makumeke, mukhanselara wa muganga, swirho swa Huvonkulu (Exco) ya Masipala, na vafambisi va xifundzantsongo xa Dyondzo.
Matshalatshala ya ntirhisano na nseketelo ku suka eka minhlangano ya laha kaya na ya matiko ya misava swi amukeriwile hi Meyara Maluleke, ku kandziyisa nkoka wa goza ra nhlanganelo eku hetisiseni ka migingiriko yo tano leyi nga na nkucetelo.
Lab leyi ya tikhompyuta leyi tirhisaka matimba ya dyambu yi yimela swo tala ku tlula ndhawu ntsena; i rivoni ra ntshembo eka swichudeni na vaaki va muganga wa ka Xithlelani.
Hi ku fikelela switirhisiwa swa khomphyuta ya manguva lawa na inthanete, swichudeni swi nga ndlandlamuxa ntokoto wa swona wo dyondza, swi kuma vuswikoti bya nkoka bya xidijitali, na ku lavisisa switirhisiwa swo hambana swa dyondzo.
Ku tlula kwalaho, vuhlanganisi bya Wi-Fi byi endla leswaku ku va na vuhlanganisi na ntirhisano lowu nga riku na swiphiqo, ku fambisa ku avelana vutivi na ku nghenelela ka vaaki.
Loko thekinoloji yi ya emahlweni yi hluvuka no nghena eka xiphemu xin’wana na xin’wana xa vutomi bya hina, migingiriko yo fana na Amandla Computer Solar Lab yi tlanga xiave xa nkoka eku tiyisiseni leswaku ku hava vaaki lava saleke endzhaku eka nguva ya xidijitali.

==================================================
Vanhu vanharhu ku katsa na xichudeni xa le yunivhesiti va vikiwile leswaku va hundzile emisaveni endzhaku ka ku duvuriwa eBraamfontein, mhangu leyi yi humelerile hi ti 29 Nyenyanyani 2024.
vaehleketeleriwa lava nga tivekiki va duvule vavanuna vambirhi lava a va ri endzeni ka movha lowu a wu pakile naswona hi nkarhi wa ku duvula bazi ra le yunivhesiti na rona ri ti kumile ri ri xikarhi ka xihangu xa matlulo, leswi nga endla leswaku swichudeni swimbirhi swi duvuriwa.
Vavanuna lava a va ri emovheni na xichudeni xin’we va vuriwile leswaku va hundzile emisaveni endhawini ya mhangu kasi xichudeni xin’wana xi yisiwe exibedlhele xa le kusuhi ku ya kuma vutshunguri.
Nsusumeto wa mhangu leyi a wu se tiveka eka karhi wa sweswi naswona, Maphorisa ya le ku endleni ka vulavisisi, naswona nandzu wo dlaya na ku ringeta ku dlaya wu pfuriwile.

A ku se khomiwa munhu mayelana na mhangu leyi.

==================================================
Ntlhanu eka nkombo wa vaehleketeleriwa lava khomiweke mayelana na ku dlayiwa loku khomisaka gome ka muyimbeleri wa rap wa Afrika-Dzonga AKA na munghana wa yena, Tibz, va languteriwile ku ya ekhoto namuntlha ekhoto ya majistarata ya Durban.
Maphorisa ya vile ya lavisisa nandzu lowu hi ku hiseka ku sukela loko ku hundzile emisaveni ka AKA, loyi vito ra yena ra xiviri ku nga Kiernan Forbes, na munghana wa yena wa le kusuhi, Tibz.
Ku khomiwa ka vaehleketeleriwa ku fungha nhluvukiso lowukulu eka vulavisisi lebyi yaka emahlweni, leswi voningelaka swiyimo leswi rhendzeleke mhangu leyi yo chavisa.
Vutivi bya vaehleketeleriwa na vuxokoxoko byin’wana mayelana na nandzu lowu a byi se paluxiwa hi valawuri va nawu eka nkarhi wa sweswi.
Ku lahlekeriwa loku khomisaka gome ka AKA na Tibz ku rhumele magandlati yo chavisa eka bindzu ra vuhungasi ra Afrika-Dzonga na le handle, leswi hlohloteleke ku chuluriwa ka marito yo chavelela na nseketelo ku suka eka vaseketeri na vayimbeleri kulobye.

==================================================
Eka mhangu yo karhata leyinga humelela tolo ni nhlekani, 38 wa vadyondzi vo huma exikolweni xa le hansi xa Modderspruit eBele-Bela, exifundzhenintsongo xa Waterberg, va hlanganile na mhangu ya bazi loko va ri karhi va vuya exikolweni.
MEC wa Dyondzo wa Limpopo, Mavhungu Lerule-Ramakhanya, u kombisile ku vilela lokukulu loko a twa hi xiendlakalo lexi xo biha.
Hi ku ya hi swiviko leswi humaka eka Maphorisa, mhangu leyi yi humelerile loko tibiriki ta bazi ti nga tirhi, leswi nga endla leswaku ri tlumbana na rirhangu ra switina eBela-Bela Aventura.
“Loko hi khensa ku va ku nga ri na mafu, 38 wa swichudeni swi vavisekile hi ku hambana hi ku tika,” ku vula MEC Lerule- Ramakhanya.
Eka lava vavisekeke, mudyondzi un’we u hundziseriwe exibedlhele xa Mokopane, un’wana a yisiwa exibedlhele xa le Pitori, kasi vadyondzi lava saleke va tshunguriwile endhawini ya mhangu loko va nga se ntshunxiwa vaya emakaya.
MEC Lerule-Ramakhanya u hundzisele ku vilela ka yena, a kandziyisa xilaveko xa swo famba leswi hlayisekeke eka vadyondzi na ku sola ku tirhisiwa ka mimovha leyi nga fambekiki egondzweni.
“Hi lahlekeriwe hi marito ku va hi dyondze leswaku nhlayo leyi ya le henhla ya vadyondzi yi katsekile eka mhangu leyi. swi le rivaleni leswaku vaphakeri va vukorhokeri bya vutleketli va tirhisa mimovha leyi nga fanelangiki kuva egondzweni loko va ri karhi va rhwala vadyondzi va hina,” ku vula MEC Lerule-Ramakhanya.
Ndzawulo ya Dyondzo yi vuyelerile pholisi ya yona yo pfumala ku tiyisela eka lava vekaka vuhlayiseki bya vutomi bya vantshwa ekhombyeni hi ku honisa milawu ya magondzo.
” Ku engetela kwalaho, nseketelo wa swa miehleketo na swa ntshamiseko wu ta andlariwa eka vaaki va xikolo lava khumbekaka ku pfuneta ku langutana na vuyelo bya mhangu leyi,” ku engetela MEC.

==================================================
Vaaki va le mugangeni wa Nzhelele Phadzima va sale va hlamarile loko ku kumiwa bokisi ri tshikiwile exikarhi ka patu hi Ravuntlhanu nivusiku.
Hikuya hi swiviko, ku paluxiwile leswaku bokisi leri a ri ri na munhu loyi a hundzeke emisaveni endzheni.
Maphorisa va hatle va tsutsumela lani mhangu leyi yi nga humelela kona, naswona vulavisisi bya swiyimo leswi rhendzeleke xiendlakalo lexi lexi nga tshamisekangiki bya le ku endliweni.
Timbhoni leti swi voneke hi mahlo ti hlamusela xiendlakalo lexi tanihi lexi chavisaka ni lexi pfilunganyaka, laha vo tala va kanakana leswaku xiendlakalo xo tano xi nga humelela njhani emugangeni wa ka vona.
Ku kumiwa ka bokisi leri egondzweni ehandle ka Makhado swi siye vaaki va ri na swivutiso swo tala ku tlula tinhlamulo, leswi siyeke vo tala va rindzele hi mahlo-ngati ku kuma tinhlamulo eka mhangu leyi yo pfilunganya.

==================================================
Eka xitiviso lexi a xi rindzeriwile hi mahlo-ngati, Murhangeri wa Tiko Cyril Ramaphosa u paluxile leswaku Nhlawulo wa Rixaka na Swifundzankulu wa Afrika-Dzonga wu lulamisiwile hi Ravunharhu, Mudyaxihi 29, 2024.
Hi xitiviso lexi, vaaki etikweni hinkwaro va tilulamisela ku tirhisa mfanelo ya vona ya xidemokirasi na ku hoxa tivhoti ta vona. Nhlawulo lowu taka wu fungha nkarhi wa nkoka eka Vaaki va Afrika-Dzonga loko vari karhi va lwisana na mintlhontlho leyi tiko ri langutaneke na yona.
Loko siku ri ri karhi ri tshinela, mavandla ya tipolitiki ya languteriwa ku tiyisa matshalatshala ya wona, ya phikizana hi nseketelo wa vahlawuri na ku humesa swivono swa vona swa vumundzuku bya tiko.
Murhangeri Ramaphosa u kandziyisile nkoka wa nhlawulo lowu, a hlohlotela vavhoti hinkwavo lava ringaneleke ku vhota ku nghenelela hi matimba eku vumbeni ka vumundzuku bya rixaka.
Nhlawulo wa 2024 wu ta nyika nkarhi eka VaAfrika-Dzonga ku humesa ku navela ka vona, ku vilela, na ku tsakela ka vona eka vulawuri.
Loko ku hlayela endzhaku ku ya fika hi ti 29 ta Mudyaxihi , moya wa xidemokirasi wa Afrika-Dzonga wu ta voninga swinene, wu kombisa ku tiyisela na ku tiyimisela ka vanhu va rona eku vumbeni ka mundzuku wo antswa.

==================================================
Sangoma wa malembe ya 25 hi vukhale u lahlekeriwe hi vutomi bya yena endzhaku ko nwela enambyeni wa Rainbow.
Mhangu leyi yo biha yi humelerile eMajembeni Trust ekusuhi na le Bushbuckridge hi Sonto loko vadyondzi vanharhu va xinuna na n’anga ya ndhavuko ya xisati va hlengeletanile enambyeni ku endla minkhuvo ya vona (Ritual).
Kuya hi muvulavuleri wa maphorisa ya Xifundzhakulu Colonel Donald Mdhluli, un’wana wa lava a va twasela kuva tin’anga ku vikiwa leswaku u lahlekile endzheni ka mati hi nkarhi wa nkhuvo (Rituals).
“Hambi leswi va nga endla matshalatshala yo lavana na loyi a nga lahleka ematini, ntlawa lowu a wu swi kotanga ku n’wi kuma,” ku vula Muvulavuleri wa Maphorisa Colonel Donald Mdlhuli.
“Mhaka leyi yi vikiwile emaphoriseni, leswi nga endla leswaku Maphorisa ya sungula ku lava ntsumbu wa muhlaseriwa, naswona swi va tekerile tiawara tinharhu ku kuma ntsumbu,” ku engetela Kolonele Mdlhuli.
Colonel Mdhluli u boxe leswaku, Maphorisa a ma kumanga timbanga leti vonakaka eka ntsumbu wa muhlaseriwa.
“Kambe dokheti ya vulavisisi yi pfuriwile tani hi leswi maphorisa ya sungulaka vulavisisi eka swiyimo leswi rhendzeleke mhangu leyi yo vava,” KU engeta Mdlhuli.

==================================================
Maphorisa ya Afrika Dzonga eLimpopo ya vilerisiwa hi ku lahlekeriwa hi Sejeni Juliet Motshwene, loyi ntsumbu wa yena, wu nga kumiwa ehandle ka muganga wa ka vona wa Kgapamadi hi Sonto.
Ku vikiwa leswaku, wansati loyi wa malembe ya 45 hi vukhale u vikiwile kuva a lahlekile loko ntsumbu wa wena wu nga se kumeka.
Sejeni Motshwene a tirhela tanihi phorisa exitichini xa maphorisa xa Rakgwadi exifundzhenintsongo xa Sekhukhune.
Khomixinara wa maphorisa wa xifundzakulu xa Limpopo wo khomela, Major General Jan Scheepers, u yisile marito yo chavelela eka ndyangu na varhandziwa va Sejeni Motshwene.
Kasi Muvulavuleri wa maphorisa ya xifundzhakulu Colonel Malesela Ledwaba u komberile swirho swa vaaki ku luma Maphorisa ndleve loko vatwa hungu rihi na rihi leri fambelanaka na mhangu leyi.
“Maphorisa ya lava mpfuneto hi xihatla ku paluxa swiyimo leswi rhendzeleke rifu ra Sejeni Motshwene na ku khoma vaendli va mhangu leyi,” ku vula Muvulavuleri wa Maphorisa Colonel Malesela Ledwaba.
Vulavisisi bya Maphorisa byi karhi no ya emahlweni, naswona vatshemba ku khoma vaendli va mhangu leyi ku nga ri khale.

==================================================
El Niño, xiendlakalo xa maxelo, xi na vuyelo byo hambana-hambana eka swivumbeko swa timpfula,tani hilaha swi kombisiweke hakona hi mutivi wa swa maxelo Eunice Koench.
Switandzhaku swa timpfula swa hambana hikuya timdhawu takona, eka timdhawu tin’wana timpfula ti tiendla leswaku kuva na swakudya kasi ku n’wana tionha swibyariwa hambi kuri vutomi bya vanhu.
Koench u kandziyisa leswaku, ku langutela ka ku cinca ka maxelo hi karhi wa El Nino ka tlakuka hi nhlayo na matimba.
“Ku twisisa nkucetelo wa El Niño eka mpfula i swa nkoka swinene eka miganga leyi hi tshamaka eka yona, tani hileswi swinga ha endlaka leswaku hi hlangana na mintlhontlho yo hambana ya ku cinca ka maxelo,” ku vula Eunice Koench.
“Ku engeteleka ka mpfula swinga va nkateko eka tindzhawu leti nga ni dyandza, tanihi leswi mpfula ya matimba yi nga ha tataka swihlovo hi mati xikan’we naku seketela migingiriko ya vurimi,” a engeta.
“Hambiswiritano, mpfula yo tala yi nga tlhela yi vanga ndhambi ni timhaka tin’wana leti fambisanaka na swona,” ku engeta Koench.
Eka ndhawu leyi maxelo ya tshamaka ya kha ya cinca, i swa nkoka ku tshama u ri karhi u langutisa maxelo ku vona swiendlakalo leswi swa ha taku.

==================================================
