Title: Kufuneka singayideleli iHungry Lions, utsho uRiveiro
Story:

UJose Riveiro uthi abadlali bakhe beOrlando Pirates abanakulijongela phantsi iqela leHungry Lions abaza kuqubisana nalo kumdlalo weNedbank Cup eOrlando Stadium ngokuhlwa kwangoMgqibelo.
Ukuza kuthi ga ngoku iPirates iphumelele iMTN8, ngelixa iphoswe yiCarling Knockout Cup kule sizini.
Ithemba labo lokuphumelela indebe yeDStv Premiership libonakala lingenakwenzeka nanjengoko besemva ngamanqaku alishumi elinesithathu (13) kwiMamelodi Sundowns, enemidlalo emibini esandleni.
Kodwa iPirates isenako ukuyihlangula isizini yayo yeDStv Premiership ngokugqiba ikwindawo yesibini ukuze ikwazi ukuthabatha inxaxheba kwiCAF Champions League kwisizini ezayo.
Kwaye akuphelelanga apho. Basenokufumana indebe yesibini ngokongeza indebe yeNedbank kwindebe yabo yeMTN8 abayiphumeleleyo kule sizini – baxelise kwisizini ephelileyo apho baphumelela iindebe ezimbini.
Nangona kunjalo, iPirates kusafuneka igqithe kwiqela leNFD iHungry Lions kumjikelo olandelayo wale Ke Yona Cup eOrlando ngomso.
IPirates liqela abantu abacinga ukuba linethuba elihle lokuphumelela ngenxa yerekhodi yalo. Kwindlela yabo yokuphakamisa le ndebe kunyaka ophelileyo, babethe iFC All Stars, iVenda Football Academy kunye neDondol Stars.
Abazange babonise inceba kwiqela leCrystal Lake kumjikelo wokugqibela weNedbank Cup, uRiveiro ucele omnye umdlalo obalaseleyo kwiqela lakhe ngomso.
“Siyazi ukuba lo mdlalo uzakubanzima ngoba ngumdlalo wendebe, kwaye ngumdlalo owahlukileyo,” utshilo umqeqeshi wePirates kwinkomfa noonondaba phambi komdlalo kule veki.
“Kwimizuzu engamashumi aluthoba (90), kwimeko efanelekileyo yengqondo, ndiqinisekile ukuba baza kuba liqela elisokolisayo emdlalweni. Kufuneka silungiselele yonke imeko.
“Njengoko benditshilo ngaphambili, ngethuba sasidlala neCrystal Lake, ayikho malunga negama leqela okanye indawo, kodwa eyona nto ibalulekileyo kukuba ngubani ofuna ukuya kumjikelo olandelayo.
“Ke, kufuneka sibonise ukuba sifuna ukuya kumjikelo olandelayo ngexesha lomdlalo lemizuzu engamashumi alithoba (90) okanye imizuzu elikhulu elinamashumi amabini (120) esinokwenzeka siyidlale.”
ILions ikwindawo yesithandathu kwiNFD namanqaku amathandathu ngasemva kweOrbit College, ebambe indawo yokudlala imidlalo yokulwela ukunyuselwa ukuya kwiDStv Premiership. URiveiro ulumkise ngelithi iLions liqela elisemgangathweni ophezulu.
“Baliqela eliqhelekileyo loMzantsi Afrika eliphuma kukhuphiswano lwebhola ekhatywayo kwinqanaba lesibini. Banendibaniselwano entle yabadlali abanamava kunye nabadlali abanetalente,” utshilo uRiveiro.
“Banesantya nomgangatho. Ngaloo mini, wonke umdlali uya kudlala ngokuzimisela ukubonisa ukuba bakulungele ukujongana neqela elifana nelethu.”
Amaqela athe angena kumjikelo olandelayo nazakuba yinxalenye yamaqela asibhozo okugqibela aza kulwela indebe yeNedbank Cup ngamaTuks, AmaZulu neStellenbosch.
Mihlanu imidlalo yalo mjikelo eseleyo. IPirates iza kuqubisana neLions ngoMgqibelo ngentsimbi yesithandathu ngokuhlwa. Nantsi eminye imidlalo:
NgoMgqibelo: Chippa United vs Ravens @ 3pm & Richards Bay vs SuperSport United @ 3pm.
NgeCawa: D’General vs TS Galaxy @ 3pm & Mamelodi Sundowns vs Maritzburg United @ 6pm.
==================================================
Title: Liyaphela ixesha likaBenni McCarthy kwiMan United
Story:

Inyanga yeSilimela kulo nyaka yinyanga yokugqibela kwingqesho kaBenni McCarthy kwiqela lebhola ekhatywayo iManchester United yodumo. Ingcali yentatheli yezemidlalo ezimeleyo kweli uPeter Du Toit osebenza kunye nemanejala kaMcCarthy, uRob Moore uyacacisa.
“Ndingakuqinisekisa ukuba isivumelwano sengqesho sikaMcCarthy siyaphela ngenyanga yeSilimela kulo nyaka, ngoko asikwazi okuzakwenzeka ngekamva lakhe neli qela lodumo,” kutsho uDu Toit.
Kukho amarhe ashushu wokuba iManchester United ayinanjongo yokusivuselela kwakho isivumelwano sengqesho sikaBenni McCarthy.
“Kukwakho amarhe wokuba oyimanejala weqela leManchester United uErik ten Hag naye akazukubuyela kweli qela lodumo, oku kungenza ukuba ngenene izinto zingafani kwicala likaMcCarthy,” kutsho uDu Toit.
UMcCarthy utyikitye isivumelwano sengqesho kwakunye neqela leManchester United ngeyeKhala ngo2022.
UMcCarthy usebenze njengomqeqeshi weefolosi zeqela leManchester ukusukela ngo2022, kwaye kuthiwa wenze kakuhle xa kunjongwa umsebenzi wakhe.
Oku kwenzeka logama amaqela aphambili kweli afana neKaizer Chiefs adinga abaqeqeshi abaphambili ukuze aphucule umsebenzi wawo.
UCraig Lewis, ongumhlalutyi wezemidlalo ozimeleyo, uthi nantoni ingenzeka xa siphelile isivumelwano sikaMcCarthy neqela leManchester United.
“Ukushiya kwakhe iManchester United akuthethi ukuba angazihlisela iqondo ngokufuna ukuqeqesha amaqela afana neKaizer Chiefs, uyakuba uzihlisele xa enokwenza oko,” kutsho uLewis.
UMcCarthy uphakathi kwabadlali beli abanikwa ithuba lokudlala ibhola nguJomo Sono wodumo.
“Iqela leKaizer Chiefs sele kukudala likhangela umqeqeshi oyintloko kwelaqela, kodwa andiqondi ukuba uMcCarthy angayakuzigalela kwiqela elifana neChiefs,” kutsho uLewis.
ULewis uthi uMcCarthy kumele ukuba agcine isidima sakhe njengomqeqeshi okwizinga eliphezulu kumdlalo webhola ekhatywayo.
Ngaphambi kokuqeqesha iifolosi zeqela leManchester United, uMcCarthy usebenze njengomqeqeshi ongumncedisi kwiqela iSint-Truiden yaseBelguim ngo2015 no2016.
Ngonyaka ka2016 ukuya kunyaka ka2019 uMcCarthy uqeqeshe ngempumelelo iqela iCape Town City yaseKapa. Ngo2020 ukuya ku2022 uMcCarthy uqeqeshe iqela lamaZulu.
Ngexesha lokudlala kwakhe wenze ezibukwayo nje ngefolosi yeqela laBafana Bafana.
==================================================
Title: AmaTuks akhuphe iMoroka Swallows kwiNedbank Cup
Story:

IUniversity of Pretoria ibe liqela lokuqala elidlulele kwimidlalo ephambi kwamagqibela kankqoyi yeNedbank Cup ka’2023/24 emva kokubetha iMoroka Swallows ngo’2-1 eTuks Stadium eTshwane ngorhatya lwangoLwesithathu.
AmaTuks, adlala kwiMotsepe Foundation Championship, azakuba yinxalenye yamaqela asibhozo okugqibela aza kube esilwela indebe emva kwamagowuli afakwe nguTebogo Mohlamonyane noThabang Sibanyoni.
Omabini la maqela ebefumene amathuba kwisiqingatha sokuqala, ebenkqonkqoza kodwa akukho qela lifake igowuli.
AmaTuks ebebonakala njengelona qela lingcono kwisiqingatha sesibini, afake uxinizelelo kwiSwallows engenise abadlali abahlaselayo ukuze bafumane igowuli.
Ukusebenza nzima kweAmaTuks kube neziqhamo njengoko bebeke igowuli emnatheni ngomzuzu wamashumi amahlanu anesixhenxe lifakwa nguMohlamonyane.
ISwallows ikwazile ukubuya ngethuba ifaka igowuli lokulinganisa ngomzuzu wamashumi asixhenxe anethoba elifakwe ngumdlali omncinci uMbanjwa oneminyaka elishumi elinesixhenxe kuphela.
Umdlalo ubukhangeleka ngathi uyakuphela badlale eminye imizuzu engamashumi amathathu eyongeziweyo, kodwa ngemizuzu embalwa eyongeziweyo uSibanyoni ufake igowuli eliqinisekise ukuba AmaTuks ayaphumelela.
Amaqela aza kudlala imidlalo yawo yeligi ekupheleni kweyoKwindla nasekuqaleni kuTshazimpuzi – iSwallows iza kudlala eKapa neCape Town Spurs ngomhla wama31 kweyoKwindla, ngelixa iTuks iza kuqubisana neMilford FC ekhaya ngomhla we2 kuTshazimpuzi kwiMotsepe Foundation Championship.
Eminye imidlalo yeNedbank Cup kule veki:
NgoLwesine: Sekhukhune United vs AmaZulu FC.
NgoLwesihlanu: Milford FC vs Stellenbosch FC.
NgoMgqibelo: Chippa United vs Ravens, Richards Bay vs SuperSport United, neOrlando Pirates vs Hungry Lions.
NgeCawe: D’General vs TS Galaxy neMamelodi Sundowns vs Maritzburg United.

==================================================
Title: Ikamva likaSiya Kolisi njengokapteni weSpringbok limfiliba
Story:

Umqeqeshi weqela lesizwe lombhoxo iSpringbok, uRassie Erasmus, akaqinisekanga ukuba uSiya Kolisi uzakuqhubeka njengokapteni weli qela.
UErasmus ukuthethe oku ngoLwesibini wale veki kwinkomfa noonondaba eKapa.
UKolisi kunyaka ophelileyo ube ngukapteni wesibini emva koRichie McCaw waseNew Zealand ukuphumelela iindebe zehlabathi zilandelelana.
Emva kokuphumelela kwabo ngo’12-11 kumdlalo wokugqibela neNew Zealand ngo-Okthobha wonyaka ophelileyo, uKolisi odlalele iSpringbok izihlandlo ezingamashumi asibhozo anesithathu uzibandakanye neqela laseParis iRacing 92.
“USiya udlala owona mbhoxo ogqwesileyo, kodwa ndikhetha ukuba ukapteni wam azinze eMzantsi Afrika nanjengoko oko kuvumela ukudibana ubuso ngobuso,” utshilo uErasmus.
“Baninzi abadlali abatyikitye iikhontrakthi ezinemiqathango yokuba bazakuyeka ukudlala umbhoxo wamazwe ngamazwe. USiya akazange atyikitye into elolo hlobo lo nto ikuxelela ukuba ufuna ukudlalela uMzantsi Afrika,” utshilo uErasmus.
UErasmus uthe uyazi ukuba ngabaphi abadlali abaza kuhlala kwaye bakhusele iNdebe yeHlabathi kwiNdebe yeHlabathi ka2027 kodwa wongeze ngelithi abadlali abadala bazakuhlala beyinxalenye yezicwangciso zakhe zexeshana.
“Siyazi kakuhle ukuba ngabaphi abadlali esicinga ukuba bangahlala omnye unyaka kwaye sibanike imisebenzi ethile yokunceda abadlali abasebatsha phambi kokuba balishiye iqela,” utshilo.
“Le yimeko eyodwa kwaye ndicinga ukuba uKolisi uza kudlala imidlalo yovavanyo, ngokuqinisekileyo uyafuna, kodwa asiqinisekanga ngendima yakhe njengokapteni.”
UKolisi walishiya iqela leSharks waya eFransi.
NgoFebruwari, iSpringbok yaqinisekisa ukuba uErasmus uzakubuyela njengomqeqeshi oyintloko kude kube ngu2027 emva kokuhamba kukaJacques Nienaber esiya kwiqela laseIreland iLeinster.
UErasmus, owayengumqeqeshi kwimpumelelo yeNdebe yeHlabathi yoMbhoxo ka2019, ukhethe uKolisi njengokapteni wakhe ngo2018 phambi kweNdebe yeHlabathi eyayiseJapan, nto leyo ethetha ukuba waba ngumdlali wokuqala omnyama woMzantsi Afrika ukukhokela iqela lesizwe lombhoxo.
UKolisi, oneminyaka engamashumi amathathu anesibini, wonzakala kakubi edolweni ngaphambi kweNdebe yeHlabathi ka2023 kodwa walulama kanye ngexesha ukuze akhokele iSpringbok kwimpumelelo.
Amabhokobhoko avula imidlalo yawo ka2024 ngomdlalo neWales eTwickenham eLondon nge22 kaJuni.
Emva koko babe nochungechunge lwemidlalo emibini yasekhaya bedlala neIreland ePitoli nge6 kaJulayi naseThekwini nge13 kaJulayi.
UErasmus uthe uzakubiza abona badlali bakhe banamava kumdlalo ophakathi kwamaqela akwindawo enye neyesibini kwihlabathi.
==================================================
Title: IChiefs ingafumana isohlwayo esiqatha ngenxa yombhodamo wabalandeli
Story:

Iqela leDStv Premiership, iKaizer Chiefs, lingahlawuliswa kanobom emva kokungaziphathi kakuhle kwabalandeli balo emva kokuphosa izinto ebaleni ngethuba eli qela libethwa kumdlalo wedabi laseSoweto neOrlando Pirates eFNB Stadium ngoMgqibelo umhla we9 kweyoKwindla.
Kumdlalo obulindelwe ngabomvu obudlalelwa eFNB Stadium ngoMgqibelo, iPirates ibuye ngeyona ndlela imangalisayo emva kokubuya ngasemva iphumelele ngo’3-2.
Kumdlalo ubuvutha iintlantsi, uMonnapule Saleng ube liqhawe leqela likaJose Riveiro, ngokufaka amagowuli abalulekileyo amabini.
Nangona kunjalo, emva komdlalo kuye kwakho isiphithiphithi kubalandeli beChiefs, ababonakalise ukudana ngokugibisela abadlali nabasebenzi ngezinto.
Lo mbhodamo wabalandeli ungakhokelela kwiziphumo ezibi kwiqela, kuquka isohlwayo seR300 000, kwaye kunokwenzeka umdlalo wabo olandelayo wasekhaya neStellenbosch udlalwe ngaphandle kwabalandeli.
Lo mba ngoku ulele kwikomiti yoluleko yePSL, ezakudibana ukuze ihlole esi sehlo kwaye imisele izohlwayo ezifanelekileyo.
Xa ebuzwa ngesiphithiphithi esenzeke emva komdlalo, umqeqeshi weChiefs, uCavin Johnson, uqale wabubetha ngoyaba ubunzulu bemeko kodwa waphela evuma ukuba izinto azizange zibe ntle.
“Mhlawumbi ndibone ibhotile enye okanye ezimbini,” uye watsho.
“Ndiye ndawabona amapolisa. Andazi ukuba bebekhusela bani, mna okanye abadlali. Musani ukugibisela amatye, ayisebenzi loo nto. Ndicinga ukuba bekuya kuba njalo noba besinamagowuli amathathu kwaye iPirates inamabini. Mhlawumbi obuzakubona kugityiselwa namatye,” utshilo uJohnson kudliwanondlebe lwakhe noonondaba emva komdlalo.
UJohnson uphinde wayucwa ngunozinti uBrandon Petersen obenomsindo emva komdlalo.
“Yinto eqhelekileyo le. Ndifuna abadlali bam baveze izimvo zabo xa singaphumeleli kumdlalo. Ndifuna babelane ngeemvakalelo zabo, kwaye ukuba bayandixelela indlela abaziva ngayo – ndizakuyibeka emagxeni am yonke loo nto kuba kwixesha elizayo ndiya kulungisa nayiphi na into efuna ukulungiswa. Yibhola ekhatywayo ke leyo,” utshilo uJohnson malunga nesiganeko noPetersen.
Ngaphandle kweziganeko ezenzeke emva komdlalo, idabi ibinika umdla kubabukeli abangaphaya kwamashumi asibhozo amawaka (80 000) abebegcwele ibala lemidlalo nezigidi zabanye abebebukele koomabonakude babo. Bekusele kulithuba abalandeli bebukele umdlalo wedabi ovelisa amanqaku amahlanu.
==================================================
Title: UZane Moosa umdlali owazibalula ngexesha lakhe
Story:

Imbali yebhola ekhatywayo eMzantsi Afrika ayinakuchazwa iphelele ngaphandle kokubalula igama legqala nomdlali uZane Moosa. UZane Moosa udlale ibhola ngoku kodwa kwinqanaba lalapha ekhaya eMzantsi Afrika nakwihlabathi.
Kuhle ukukhumbuza abadlali bangoku ngomsebenzi omhle owenziwe ngamagqala afana noZane Moosa.
Ngamaxesha okudlala kwakhe zazingekho izixhobo neemeko ezikhoyo ngoku, kodwa yena ekunye noogxa bakhe abazange bavume uthotywa amandla zezomeko.
Njengomdlali wasesiswini uZane Moosa ebekwenza kuvakale ubukho bakhe ebaleni nanini xa athe wanikwa ithuba lokudlala.
Ngomhla wamashumi amabini anesithathu kweyoMsintsi ngo1968, uZane walibona ilanga engazazi ukuba uyakuba ngumdlali ophume izandla kwibhola ekhatywayo kweli nakwihlabathi.
IMokone Sports imchaza uZane Moosa ithi udlale indima enkulu kumaqela weli aquka iMamelodi Sundowns, Wits University, Kaizer Chiefs nezinye.
Ukanti udlalile kumazwe aquka iSaudi Arabia, udlalile kwiAl-Ahli neAvendale Athletico kananjalo.
UZane Moosa udlale ibhola ekhatywayo kweli ngethuba ilizwe loMzantsi Afrika belizama ukubuyisela uzinzo emva kokuba beliphuma kulawulo lorhulumente wobandlululo. Imidlalo idlale indima entle ukumanyanisa abantu boMzantsi Afrika emva kokuba babecalulwe yimithetho yobandlululo.
Phakathi ko1992 ukuya ku1996, uZane Moosa udlale izihlandlo ezihlanu kwiqela laBafana Bafana nalapho athe wazibonakalisa ngamandla.
Ngobuqili bakhe ebaleni uZane Moosa ubeyinxalenye yeqela laBafana Bafana abathi baphumelela indebe yeAfrica Cup of Nations ngo1996.
Ngokuzinikela kwakhe ebaleni uMoosa wabangela ukuba abantu abatsha abaninzi bayithande imidlalo ingakumbi umdlalo webhola ekhatywayo.
Ngenxa yefuthe lakhe ebaleni uZane Moosa kukho abantu abasabizwa ngegama lakhe nangoku, oku kubonisa ukuba wayethandwa ngabalandeli bebhola ekhatywayo.
==================================================
Title: Maziqine ezemidlalo ezikolweni
Story:

Imidlalo ezikolweni ibaluleke kakhulu kuba idlala indima enkulu ukuphucula imeko yentlalo kwanokukhula kwabantwana nemidlalo ngokubanzi.
Kwantlandlolo imidlalo ezikolweni yayisetyenziswa ukumanyanisa abantwana abangoontanga nabadala kubo.
Imidlalo ezikolweni incedisa ngamandla kumaphulo okulwa ulwaphulo mthetho nokusetyenziswa kweziyobisi.
Xa ukhangela izinga lolwaphulo mthetho entlalweni ubona ngaphandle kwamathandabuzo ukuba imidlalo ezikolweni ayisenzeki ngendlela.
Ukunyuka kwezinga lokusetyenziswa kweziyobisi ngabantu abatsha kungenxa yokuhla kwezinga lemidlalo ezikolweni.
Imidlalo ezikolweni incedisa ngokuba iphumela ezilalini abahlala kuzo abantu abatsha, batsho abantu bathandane, bahloniphane bekwaphuhla ngaxeshanye. Ininzi inzuzo yemidlalo yasezikolweni emntwini, emzimbeni nakwimpilo yakhe ngokubanzi.
Ngenxa yemidlalo yasezikolweni abantu abatsha bahlala bezilolonga oko kwenze ukuba imizimba yabo ihlale isempilweni efanelekileyo. Impilo eyiyo ebangelwa kukuzilolonga yenza ukuba baqhube kakuhle kwizifundo zabo.
Luninzi uxinzelelo abadibana nalo abantu abatsha emakhaya nakwintlalo, ukuvuselelwa kwemidlalo kungabancedisa ukulwa iingxaki zabo.
Amaqela emidlalo eyahlukeneyo kuzwelonke kumele ukuba afumana abadlali abaphuma kwimidlalo yasezikolweni.
Abadlali abasezikolweni bamele ukuba babe badlala kumaqela asezilalini okanye ezilokishini ukuze bakwazi ukuqatshelwa ngamaqela amakhulu.
Xa kunokudityaniswa umsebenzi wemidlalo yasezikolweni kwakunye namaqela asezilalini oku kungenza ukuba amaqela kazwelonke aqhube kakuhle.
Kukho imibutho yezemidlalo eyahlukeneyo edlala indima yayo kumanqanaba aphezulu, aphakathi nasezantsi.
Xa ukhangele iqela lamaBhokobhoko ufumanisa ukuba lidlale itumente yombhoxo kwihlabathi ngabadlali abasele bekhulile.
Izikolo kumele ukuba zikhuphe abadlali abathi bakwazi ukukhula bangene kula maqela afana naBafana Bafana kwakunye namaBhokobhoko.
Ukungabikho kwemidlalo eqinileyo ezikolweni kwenza ukuba abantu beentlanga ezithile ibengabo kuphela abafaka abadlali kumaqela amakhulu kweli.
Ikhona kodwa ayiqinanga yona imidlalo ezikolweni, oku kwenza ukuba amaqela kazwelonke axhomekeke kumaqela amakhulu akwezemidlalo.
Kumele ukuba imibutho efana neSAFA inenkqubo ecacileyo yokukhuliswa kwabantwana ezikolweni ukuze balungele ukudlala kwiBafana Bafana.
AmaBhokobhoko ngokunjalo nawo kumele ukuba asebenzisane nazo zonke izikolo ezikweli, kungakhethwa izikolo zasedolophini.
Nakwezodolophu kukhethwa izikolo eziphucukileyo ezinezixhobo nezinye izinto kushiywa ngaphandle izikolo ebezinokwenza umahluko.
Ngenxa yokusilela kwemidlalo yasezikolweni baninzi abantwana abashiyeka ngasemva bengalifumani ithuba lokudlala kumaqela amakhulu afana namaBhokobhoko, Bafana Bafana, Proteas namanye amakhulu.
==================================================
Title: USaleng uncede iPirates iquthise iChiefs emdlalweni wedabi
Story:

UMonnapule Saleng ube liqhawe emva kokunceda iOrlando Pirates ngokufaka amagowuli amabini ngethuba ibetha iintshaba zayo zaseSoweto iKaizer Chiefs ngo’3-2 kumdlalo weDStv Premiership eFNB Stadium ngenjikalanga yangoMgqibelo.
Omabini la maqela aye emdlalweni elangazelela iziphumo ezihle emva kokungaqhubi kakuhle kwimidlalo yawo yakutshanje, kwaye yiPirates emke nawo onke amanqaku.
IPirates inyukele kwindawo yesibini njengoko ibethe iChiefs kabini kwiDStv Premiership kule sizini.
Emva kokuba imidlalo yedabi ibibonakala ingenantlantsi kule minyaka idlulileyo, abantu abaninzi kwilizwe ngokubanzi bebengavuma ukuba umdlalo wangoMgqibelo ngomnye wemidlalo ebalaseleyo phakathi kwala maqela mabini aseSoweto.
UAshley du Preez ube liqhawe leChiefs emva kokufaka amagowuli amabini, kodwa uphele ekwiqela elingaphumelelanga nangona bebenkqenkqeza ngaphambili kabini emdlalweni.
Umdlalo uqale ngesantya esiphezulu njengoko iChiefs ifake igowuli lokuqala ngoncedo likaPule Mmodi noDu Preez abadibene kakuhle babeka iChiefs phambili.
UDu Preez ubambe abadlali basemva bePirates belele wakwazi ukubetha uSipho Chaine ukubeka iqela lakhe phambili ngo’1-0.
IPirates isebenze nzima ifuna igowuli lokulinganisa, kwaye ilifumene ngomzuzu wamashumi amabini anesine ngethuba uMonnapule Saleng ebeka ibhola ngasemva kukaBruce Bvuma kwangu’1-1 macala.
Xa kusondele ixesha lokuphumla, uDeon Hotto wohluthwe ibhola nguYusuf Maart, owathi wayinika uPule Mmodi. UMmodi uyigqithisele ibhola uDu Preez ebeme yedwa jwi ebhokisini wafaka igowuli lakhe lesibini ebeka Amakhosi phambili kwakhona.
Nangona kunjalo, iPirates ikwazile ukufaka igowuli lokulinganisa ngomzuzu wamashumi amahlanu anesixhenxe emva kwembumbulu ekhatywe nguThabiso Lebitso yaba ngu’2-2.
Ezimnyama Ngenkani ziye zankqenkqeza okokuqala emdlalweni emva kwegowuli lesibini likaSaleng.
IPirates iphose ibhola ngokukhawuleza, uPatrick Maswanganyi uyigqithise ngapha kodonga lweChiefs kuSaleng. USaleng wayitshipha ngapha konozintu weChiefs uBvume walibeka ngaphambili iqela lakhe.
Emva kwalo mdlalo, iPirates inyukele kwindawo yesibini ngelixa iChiefs ityibilike yaya kwindawo yesixhenxe kwiDStv Premiership.
Eminye imidlalo yeDStv Premiership edlala namhlanje:
Stellenbosch vs Cape Town Spurs @ 17:30.
Moroka Swallows vs Sekhukhune United @ 17:30.
SuperSport United vs AmaZulu @ 17:30.
Mamelodi Sundowns vs Chippa United @ 20:00.
Richards Bay vs TS Galaxy @ 20:00.
==================================================
Title: URiveiro uthi iPirates ikulindele ukudlala neChiefs
Story:

Umqeqeshi weOrlando Pirates, uJose Riveiro, ulumkise iintshaba zabo ezinkulu kwibhola ekhatywayo yaseMzantsi Afrika iKaizer Chiefs ukuba baza kudlala ngcono kumdlalo wedabi laseSoweto kunomdlalo bebewudlala neCape Town Spurs ngoLwesithathu.
Ekuqaleni kwale veki, iOrlando Pirates ibambene ngo’1-1 neCape Town Spurs ekhaya emva kokubeka ibhola emnatheni ekuqaleni komdlalo kodwa ayikwazanga ukulinqanda iqela laseKapa kwisiqingatha sesibini nto leyo ekhokelele ekubeni lifake igowuli lokulinganisa.
Ukudlala ntanganye akuphelelanga nje ekubeni iPirates iphoswe lithuba lokunyukela kwindawo yesibini, kodwa iye yawaphazamisa amalungiselelo ayo omdlalo wedabi laseSoweto ngenjikalanga yangoMgqibelo eFNB Stadium (15:30).
Kodwa uRiveiro ukholelwa ukuba amadoda akhe aza kunyusa iikawusi zawo kowona mdlalo mkhulu eMzansi phambi kwababukeli abangama-90 000.
Ngapha koko, iPirates iza kukhuthazwa kukuba iphumelele imidlalo emibini edlulileyo yedabi laseSoweto – kwiDStv Premiership nakwiNedbank Cup.
“Ndicinga ukuba siwuqale umdlalo ngendlela ebesifuna ngayo – sifake igowuli kuqala. Kodwa asikwazanga ukuwuphatha umdlalo kwimizuzu elishumi yokugqibela,” utshilo uRiveiro malunga nomdlalo neSpurs.
“Akwamkelekanga oko. Kufuneka silawule umdlalo wonke, kwaye singavumeli elinye iqela lizive lisenalo ithuba.
“Ingxaki kumdlalo neSpurs ibisisimo sengqondo, hayi indlela esidlale ngayo. Kodwa ndiqinisekile ukuba ngoMgqibelo izakuba yinto eyahlukileyo kuba inkuthazo yahlukile.”
IPirates iphumelele imidlalo emibini kwaye yadlala ngokulingana kwemibini kulo nyaka, enye yeempumelelo zabo iqinisekisa ukuba basenalo ithuba lokukhusela indebe yabo yeNedbank Cup.
Baqhuba kakuhle xa bethelekiswa neChiefs, efumene impumelelo yayo yokuqala kulo nyaka mtsha idlala neGolden Arrows ngoLwesibini, emva kokudlala ntanganye kathathu kuyo yonke eminye imidlalo yabo.
Kule midlalo emithathu iChiefs edlale ngokulingana iye yaphoswa yiNedbank Cup, oku kuthetha ukuba ikwisizini yethoba ingaphumelelanga ndebe.
“Indlela abaqhuba ngayo njengeqela ayonto esikwazi ukuyilawula. Bekutshiwo apha ukuba umdlalo awukho malunga nendlela eliqhuba ngayo iqela okanye iqela lokugqibela eliphumeleleyo, kodwa eyona nto ibalulekileyo kukuba ngubani onokwenza izinto ngokufanelekileyo ngolo suku,” utshilo uRiveiro.
“Ikakhulu imalunga nokungenzi iimpazamo kwidabi. Kodwa ndiyathemba kweli ityeli sizakuwabona omabini amaqela edlala ngcono kunedabi yokugqibela. Kwidabi yokugqibela, ndicinga ukuba siqhube kakuhle kwimizuzu engama-30 kuphela kwisiqingatha sokuqala.”
Ukusukela oko efikile kwiPirates, uqeqeshe iidabi ezine, waphumelela ezimbini kwaye akaphumelela ezimbini . Lo mqeqeshi waseSpain uthe wakubona ukubaluleka komdlalo wedabi laseSoweto ngosuku lokuqala efika eMzantsi Afrika. Ke ngoko, kubalulekile ukuba iqela lakhe lenze kakuhle.
“Imbali yawo omabini la maqela yenza ukuba idabi laseSoweto ibe yinto eyodwa ebholeni,” utshilo ngokubandakanyeka kwakhe kwidabi.
“Ukuba yinxalenye yomdlalo ofana nalo yinto ekhethekileyo kuthi sonke, kwaye ayinguye wonke umntu onenyhweba yokuba yinxalenye yawo.”
“Luxanduva olukhulu, ke ngoko sifuna ukuba kumgangatho apho sikwaziyo ukukhuphisana kwaye sifumane iziphumo ezintle.”
IPirates izifuna ngamandla iziphumo ezintle, ukuze idibanise amanqaku amabini ewaphosileyo ngoLwesithathu.
“Injongo yethu kukudlala kwiCAF Champions League kwisizini ezayo,” utshilo uRiveiro, ngokubaluleka kokuphumelela iveki neveki ukuze bagqibe isizini behleli kwindawo yesibini babuyele kolu khuphiswano lwamaqela eAfrika.
Eli nqaku liqale lavela kwi-IOL.
==================================================
Title: UJohnson uqweba amaqhinga okuwisa iPirates emalanga ngomso!!
Story:


Iingxoxompikoswano ngelona qela eliza kuphumelela xa kudibana i’Orlando Pirates neKaizer Chiefs seziqalile kwiindawo zikawonke wonke ezifana nezentselo, emisebenzini, ezibhasini, koololiwe nasezicaweni. Oomakad’ ezondana baseSoweto baza kudibana etshatshalazeni eFNB Stadium emdlalweni weDStv ekulindeleke ukuba utake iintlantsi. Zozibini izangxa zebhola yaseMzantsi Afrika ziya emdlalweni zincwase into enye jwi: impumelelo, ngoba zigxeleshe ukuvala isizini eqhubekayo zikwiindawo ezibhetele kunesizini ephelileyo.
Amakhosi andwendwela iPirates umsila uphezulu ngoba kaloku abethe iGolden Arrows ngo’1-0 ngoLwesibini emva kokugqwidiza emidlalweni egqithileyo ukusukela mhla kwavalwa iAfrica Cup of Nations. Izinto bezibhetele kwiPirates ngoba iwacholachole amanqaku nakubeni idlale ntanganye ngegowuli macala neCape Town Spurs. Bobabini abaqeqeshi banokuba bayanzinyelwa kukulala ebusuku ngoba ukubethwa kwelinye iqela kula mabini iza kuba yinto embi kubanikazi bawo.
“Siwulungiselele umdlalo ozayo. Siza kuwonwabela umdlalo phambi kwekhulu lamawaka abantu endinethemba lokuba isinizi sakube ingabantu beChiefs,” utshilo uCavin Johnson ethetha neentatheli eGoli. “Kum kuliwonga elikhulu ukubandakanyeka kwidabi laseSoweto ngoba ngomnye wemidlalo emikhuluu kwihalabathi. Akululanga ukulungiselela imidlalo efana nalo – kodwa okubalulekileyo kuthi kukudlala ngokuzimisela sonwabele nomdlalo,” utshilo uCavin Johnson.
Emva kokuphuncula iSpurs ezintsukwini ezigqithileyo, uJose Riveiro ushiyeke ekhalela amathuba ayekwe liqela lakhe. Kodwa unethemba lomdlalo obhetele oyakuthi uveliswe yiPirates ngempelaveki. “Kufuneka senze ngcono emidlalweni yethu ngoba asikwazanga kweminye imidlalo egqithileyo. Sinabadlali abaliqela abaselula ngokweminyaka. Basazama ukuziqhelanisa nendlela yethu yokwenza izinto – kodwa into endingathi siyayidinga ngoku kukuvelisa umdlalo ofanayo,” utshilo uRiveiro ofuna ukuvuka ngeChiefs edikidini ngakumbi kule isizini.

==================================================
Title: USteve Komphela ngumqeqeshi omtsha weGolden Arrows
Story:

USteve Komphela uchongwe njengomqeqeshi weGolden Arrows njengoko iqela lijonge ukutshintsha isizini yalo emva kokungaqhubi kakuhle.
“ILamontville Golden Arrows yamkela umqeqeshi uSteve Komphela, onembali neqela, kwaye uyazazi iinqobo nenkcubeko yeqela,” litshilo eli qela kumakhasi onxibelelwano.
“Sijonge phambili kulwazi kunye nesikhokhelo sakhe njengoko sifuna ukugqibezela isizini kakuhle. Siyakwamkela kwakhona Steve,” itshilo iGolden Arrows.
KwiArrows, uKomphela kulindeleke ukuba akhokele iqela lophuhliso lwabadlali beqela, itechnical team ngelasemzini, eliquka uKhenyeza othotyiweyo kwisikhundla njengomqeqeshi noMusa Bilankulu.
Umsebenzi wokuqala kaKomphela uzakuba seLimpopo njengoko iqela lakhe liza kuqubisana nePolokwane City, apho azakube enethemba lokungahli kwiDStv Premiership. Ngethamsanqa iqela, nangona liphulukene nemidlalo elithoba ilandelelana kwiligi, lisahleli kufutshane neTop 8.
UKomphela ebephelelwe ngumsebenzi emva kokuba eyekiswe yiMoroka Swallows kwinyanga ephelileyo. Ngaphandle kweGolden Arrows, uKomphela ebekhe waqeqesha amanye amaqela aquka iMaritzburg United, iKaizer Chiefs, iBloemfontein Celtic neFree State Stars.
Umsebenzi wakhe wokugqibela okwinqanaba eliphezulu kuxa eyinxalenye yabaqeqeshi abathathu noRhulani Mokwena noManqoba Mngqithi kwiMamelodi Sundowns.
==================================================
Title: Umdlalo weGalaxy neSundowns umisiwe ngenxa yengozi
Story:

Umdlalo obumelezeka udlalwa namhlanje ngorhatya phakathi kweMamelodi Sundowns neTS Galaxy umisiwe ngenxa yengozi esube umphefumlo.
Ibhasi ebithwele abadlali beqela leGalaxy iye yangqubana nemoto yohlobo lweVolkswagen Polo, okubangele ukuba kubhubhe umqhubi wePolo. Le ngozi yenzeke besendleleni eya eMbombela Stadium ngoLwesibini.
IPSL iqinisekise ukuba uhlehlisiwe lo mdlalo.
“IPSL idlulisa inkxaso yayo kwiTS Galaxy ngeli xesha linzima. Siyalivuma ifuthe lesi sigqibo kubo bonke abachaphazelekayo kwaye siyaxolisa ngokungazenzisiyo ngayo nayiphi na inkxamleko ethe yabakho,” itshilo ingxelo yePSL.
Akukho mdlali okanye nabani na obekwibhasi yeqela leTS Galaxy owenzakeleyo.
Umhla womdlalo phakathi kwala macala mabini awukabhengezwa.
==================================================
Title: UKhune ubuyile ngexesha ledabi laseSoweto!
Story:

IKaizer Chiefs ibhengeze ukubuya kukanozinti wayo uItumeleng Khune kulandela ukunqunyanyiswa kwakhe iinyanga ezintathu.
Ngenyanga yoMnga ka2023, Amakhosi adiza ukunqunyanyiswa kwalo nozinti oneminyaka engamashumi amathathu anesithandathu (36), nowathi emva koko wasuswa kuzo zonke izinto ezinxulumene neqela ngenxa yokufika ejimini ephantsi kweempembelelo zotywala.
Wayekhe wadlala kwiCarling All Star XI kwaye waphumelela imbasa yokuba ngumdlali obalaseleyo kwiCarling Black Label Cup ngenyanga yoMqungu kulo nyaka, nangona wayesanqunyanyisiwe liqela lakhe.
Njengenxalenye yokunqunyanyiswa kwakhe, uKhune kwafuneka athathe inxaxheba kwiinkqubo ezahlukeneyo ezijolise ekuphuculeni ukuziphatha kwakhe.
“Oyena mdlali udlale ixesha elide kwiKaizer Chiefs, uItumeleng Khune, ubuyele kwiqela emva kokwahlukana kwakhe noogxa bakhe ukuze afezekise imiqathango ethile efunekayo phambi kokuba avunyelwe ukuba abuyele eNaturena,” licacise eli qela.
Amakhosi aqhube athi, “Kwiinyanga ezintathu engekho, uKhune uthi uthathe inxaxheba ngokupheleleyo kwiinkqubo ebekelwe zona kwaye ukholelwa ukuba zimncedile ekukhuleni kwakhe nasekuphuhleni kwakhe njengomdlali webhola ekhatywayo ngokunjalo nanjengomntu. Ujonge ukusebenza nzima ejimini nokwabelana ngolwazi lwakhe nabadlali beqela lakhe.”
“SiyiKaizer Chiefs, siyamamkela uItu kwikhaya lakhe leminyaka engaphaya kwamashumi amabini anesihlanu (25) kwaye sisazibophelele kwiinqobo zethu ezingundoqo zokuziphatha, imfezeko, intlonipho kunye nomanyano,” litshilo eli qela laseSoweto.
Lo nozinti onamava kuzakufuneka alwele indawo yakhe kwiqela. Kungoku nje unozinti othenjwe ezipalini nguBruce Bvuma, okwazileyo ukuqinisekisa ukuba akukho bhola zingena emnatheni kwimidlalo esibhozo ukusukela oko enikwe ithuba lokugada iipali.
Amakhosi azakungquzulana neZimnyama Ngenkani kowona mdlalo webhola ekhatywayo odumileyo eAfrika, idabi laseSoweto ngoMgqibelo eFNB Stadium ngo’15:30.
==================================================
Title: UWandile Duba uncede iChiefs iphumelele ekhaya
Story:

Umdlali wasesiswini oselula, uWandile Duba, ufake igowuli eliqinisekise ukuba iKaizer Chiefs ibuyela ekuphumeleleni kanye ngexesha ledabi laseSoweto neOrlando Pirates kule mpelaveki.
Amakhosi ebephantsi koxinizelelo emva kokuba iziphumo zemidlalo emibini edlulileyo zingahambanga ngendlela ebefuna ngayo.
Abafana bakaCavin Johnson bakhutshwe kwiNedbank Cup yiMilford FC kwiiveki ezimbini ezidlulileyo, emva koko babambana ngeqanda macala neqela leMoroka Swallows kwimpelaveki.
UDuba ubeke iqela lakhe phambili ngemizuzu nje elishumi elinanye kwisiqingatha sokuqala.
Indlela Amakhosi adlale ngayo ngoLwesibini xa ephumelela kumdlalo naBafana Bes’thende ubungemhle, kodwa Amakhosi afumene into ebeyifuna: Ukufumana amanqaku amathathu. Ngoku iqela laseNaturena liwuvuselele umlo walo wendawo yesibini, nendawo kwiCAF Champions League.
Umdlalo ubungelula, amadoda aseLamontville ebenkqonkqoza kodwa abakwazanga ukufaka ibhola emnatheni kuba uBruce Bvuma ebegade iipali.
Emva kwempumelelo, iChiefs ngoku ilingana ngamanqaku angamashumi amabini anesithoba (29) neOrlando Pirates. Badibana nePirates ngokuzithemba.
==================================================
Title: Amazwi ovelwano ngokusweleka kukaMkhonza
Story:

Ayaphokoka amazwi ovelwano emva kokusweleka kowayesaya kuba ngumdlali wangasemva webhola ekhatywayo weqela iGolden Arrows, kunye neKaizer Chiefs.
USiphiwe Mkhonza usweleke ekuseni namhlanje (Lwesibini), nalapho usapho luveze ukuba ubehlaselwe zizintso.
Ngokwengxelo ekhutshwe lusapho, uMkhonza ebekwisibhedlele iCharlotte Maxeke, nalapho echithe inyanga efumana unyango. Ukanti emva kwenyanga siye samkhulula isibhedlele sakubona iimpawu zokululama.
“UMkhonza ubesele enakekelwa liqabane lakhe, nokwangumama wabantwana bakhe uNondumiso Masengeni kwikhaya labo eRoodepoort,” lutshilo usapho.
Usapho lwakhe lubulele inkxaso athe uMkhonza wayifumana kwababesaya kuba ngoogxa bakhe, abadlali bebhola, nabahlobo bakhe ngethuba engaphilanga.
UMkhonza ushiya ngasemva abantwana bakhe, utata wakhe uJoseph ‘Skheshe Kheshe’ Mkhonza, umama wakhe uPhindile kunye nomntakwabo.
“Amalungiselelo omngcwabo azakuphinde aziswe, nanjengoko kusekutsha oku kusapho,” lutshilo usapho.

UMkhonza waqala ukudlala ibhola ekwizinga eliphezulu ngo-1991, nalapho wayedlalela iBloemfontein Celtics, ekhokela eli qela eneminyaka elishumi elinesibhozo ubudala.
Ukhe wadlalela amaqela afana neRia Stars neGolden Arrows, phambi kokuba adlalele iKaizer Chiefs, nalapho wathi wayinxalenye yeli qela elaphumelela iligi ka-2004/05. Ukanti amanye amaqela awadlaleleyo aquka AmaZulu, iMaritzburg United, iSuperSport United, neBlack Leopards. Ukhe walidlalela amatyeli iqela laBafana Bafana.
Emva kokuthabatha umhlalaphantsi ngonyaka ka-2012, uMkhonza uye wangumhlalutyi webhola othandwayo nohlonitshwayo kamabonakude kwiSABC.
UMpathiswa weZemidlalo uZizi Kodwa ugqithise amazwi ovelwano ngokusweleka kukaMkhonza.
UKodwa umbalule ngengomdlali wangasemva obebalasele ngexesha lakhe. “USiphiwe Mkhonza ubeyinkokheli ebaleni nangaphandle. Ubekwaneembono ezintle ngomdlalo njengomhlalutyi, ndibuhlungu kakhulu ngokusweleka kukaMkhonza. Iingcinga kunye nemithandazo yam ikusapho lakwaMkhonza kuquka necandelo lebhola ekhatywayo kuMzantsi Afrika,” utshilo uKodwa.
Ukanti iChiefs lelinye lamaqela athe akhumbula uMkhonza nowayengumdlali wangasemva weli qela.
IKaizer Chiefs ivakalise ukukhathazeka kwayo ziindaba zokusweleka kowayesaya kuba ngumdlali weli qela.
“U-‘Dr Mnandi’ ulidlalele eli qela ngokugqwesileyo. Njengomnye wethu, usapho lulonke lweChiefs lukhala kunye nosapho lwakhe. Silunqwenelela amandla nentuthuzelo usapho lwakhe. Wanga umphefumlo wakhe ungaphumla ngoxolo,” atshilo aMakhosi.
==================================================
Title: UNdzuzo usungule iFootballers Factory anceda ngayo ulutsha eMpuma Koloni!
Story:


Owayesakuba ngumdlali webhola ekhatywayo kwinqanaba eliphezulu, uSipho Ndzuzo, usungule iziko lophuhliso elitsha kraca. UNdzuzo waseGqeberha ngokuzalwa yindoda eyazenzela igama elihle ngeentsuku zayo zobutsha ebholeni yaseMzantsi Afrika ngokugqwesa njengomdlali wasemva naseswini. Phakathi kwamaqela awadlaleleyo uNdzuzo ngexesha lakhe aquka uMthatha Bush Bucs, iMamelodi Sundowns, Ajax Cape Town, iManning Rangers neqela lesizwe lebhola ekhatywayo.
Ngenxa yentshisakalo anayo ngebhola ekhatywayo, uNdzuzo ubone kufanelekile ukuba makavulele abantwana abasakhulayo amathuba ngokusungula iziko ekuthiwa yiFootballers Factory. Uvula iziko elitsha ngoba uzimisele ukuvulela abantwana abangaphantsi kweshumi leminyaka, ishumi leminyaka neshumi elinethoba (abangamakhwenkwe namantombazana) amathuba amatsha okudlala ibhola ekhatywayo kwinqanaba eliphezulu. Iphondo leMpuma Koloni lihamba emva kwicala lokuvelisa abadlali bebhola ekhatywayo ngoba ambalwa amaziko ophuhliso asemgangathweni ophezulu.
“Injongo yeziko lethu elitsha kukubangula italente sincedise nabantwana abakwiindawo ezitsala nzima ezifana neelali neelokishi. Ndingathi iFootball Factory iza kuguda italente futhi iqaqambise nabantwana ibase kwinqanaba eliphezulu,” itshilo ingxelo ekhutshwe egameli likaNdzuzo kumakhasi onxibelelwano kutshanje. Inkqubo yokukhethwa kwabantwana abaza kuba phantsi kweFootball Factory iza kuqala eMidrand kwiphondo laseGauteng, emva koko iye eTsomo, eCofimvaba igqibele eGqeberha. ETsomo naseCofimvaba kuqalwa ekupheleni kwale nyanga ukuya ekuqaleni kwenyanga ezayo.
UNdzuzo unethemba lokuba zonke izinto ziza kuhamba ngendlela acwangcise ngayo ukuze akwazi ukuphokozela abadlali abatsha amava awafumene ebholeni. Oyena mdlali oqaqambileyo ngoku ebholeni yaseMzantsi Afrika nguRonwen Williams ophuma eGqeberha odlalela iMamelodi Sundowns – kodwa oye wachongwa njengoyena nozinti ogqwese kubo bonke kwizwekazi le-Afrika emidlalweni yeAfrica Cup of Nations ebibanjelwe e-Ivory Coast. UWilliams uncede aBafana Bafana bafumana imbasa yebronze emva kokuvala itumente bekwindawo yesithathu. Abanomdla bangathumela imibuzo ku: sipho@footballersfactory.org.za
==================================================
