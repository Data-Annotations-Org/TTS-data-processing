Dovey o vhuya kha muzika nga aḽibamu ntswa.


Funanani Muhali, ane a ḓivhea khwine nga ḽa Dovey kha nḓowetshumo ya muzika o anḓadza aḽibamu nntswa nga murahu ha u awela nḓowetshumo ya muzika lwa tshifhinga tshilapfu. Tshifanyiso tsho bveledzwa.
Tshiṱori nga: Maanda Bele. Ṱhalutshedzo nga: Khathutshelo Raliphaswa.
U anḓadza muzika nga murahu ha u awela nḓowetshumo ya muzika zwi vhonala zwi lwendo lune lwa sia ramuzika ana u timatima kha u anḓadza muzika wawe. Izwo zworalo na kha Funanani Muhali ane a ḓivhea khwine nga ḽa Dovey we a anḓadza aḽibamu yawe ya vhuṱanu ine ya vhidzwa “Stronger Man”, yo anḓadzwa ngei Mutshotsho Bar Lounge ngei Dzanani, nga Mugivhela wa ḽa ṱahe Nyendavhusiku.
Dovey wa minwaha ya fumbili-sumbe a bvaho Haluvhimbi Vhuvumba, nnḓa nyana ha Ṱhohoyanḓou, o thoma lwendo lwawe kha nḓowetshumo ya muzika nga ṅwaha wa gidimbili-na-ṱahe musi a tshi imba kha khwairi ya kereke ya khotsiawe, ya Apostolic Faith Mission ire Tshivhilwi. Nga ṅwaha wa gidimbili fumbili-na-ṱahe o ḓou pfufhiwa nga tshiphuga tsha uvha khosi ya VenRap kha vhuṱambo ha dzi pfufho dza muzika wa Tshivenda (TSHIMA). U bva afho o ḓou awela zwa muzika a tshi bvela phanḓa na ngudo dzawe.
Nga ṅwedzi wa Fulwana nwaha uno, Dovey o ḓou andadza luimbo lwawe lwa “Stronger Man” lwe a imba na Ras Canly. O ḓou ḓivhadza nga Thangule uri aḽibamu yono fhela fhedzi una u timatima nga ha u i anḓadza sa izwi hovha hu kale asiho kha nḓowetshumo ya muzika hone ha ḓivhi uri vhatevheli vha ḓovha vho lavhelela zwifhio khae.
“Uvha wo awela kha nḓowetshumo ya muzika lwa tshifhinga tshilapfu zwia ita uri muthu sa ramuzika a hangwe zwine vhatevheli vha ṱoḓa zwone. Ndo anḓadza aḽibamu yanga sa nḓila yau humbudza vhathu nga ha Dovey. Ndovha ndi tshi ḓi vhudziswa uri ndi ḓo anḓadza lini muzika muswa, ndi fulufhela uri vhathu vha ḓo takalela muzika wa kha alibamu yanga,” a amba.
Sa ramuzika munwe na munwe, Dovey oḓi ṱangana na dzi khaedu kha lwendo lwawe, u fana na ṱhahelelo ya masheleni. “Vhoramuzika vha fanaho na nne ri na vhutsila fhedzi hu ṱoḓea masheleni uvhu bveledza kha vhathu. Masheleni ndi one khaedu kha rine,” a engedza.
Muzika wa Dovey u wanala kha masiaṱari a muzika oṱhe.


==================================================
Phera dzau gudela dza HS Phillips dzi khou vhilaedzisa.


Munwe wa vhabebi, Vho-Doris Mabasa (kha monde) na muraḓo wa khoro mbusi ya HS Phillips, Vho-Norman Makhuba, vha tshi sumbedza phera dza kale dze dza tshinyadzwa nga muya wa ṅwaha wa gidimbili fumbilithihi.Tshifanyiso: Thembi Siaga.
Tshiṱori nga: Thembi Siaga. Ṱhalutshedzo nga: Khathutshelo Raliphaswa.
Vhabebi na miraḓo ya khoro mbusi ya tshikolo tsha nṱha tsha HS Phillips tshire kusini kwa Shirley tsini na Elim, vho sumbedzisa dzi mbilaelo dzavho nga hau tshinyala ha phera dzau gudela tshikoloni itsho. Tshikolo itshi tsha tsho fhaṱwa nga ṅwaha wa ḓaṱahe furaru-mbili, hone zwa zwino phera nnzhi dzo no tshinyadzea, ṱhanga dzo fuḓuluwa nga muya nga ṅwaha wa gidimbili fumbilithihi. Muya uyo wo tshinyadza na zwishumiswa zwa tshikolo na vhagudi.
Vha khorombusi ya tshikolo vho isa mivhigo kha muhasho wa pfunzo, he vha ṋewa phera dza tshifhinga nyana dzau gudela, vha fulufhedziswa uri vha ḓo fhaṱelwa phera dzau gudela nga ṅwaha wa gidimbili fumbilimbili. Naho vha khoro mbusi na tshikolo vho dzulela u sala murahu u fhaṱwa ha dzi phera idzo, vha muhasho vho balelwa uvha nea tshumelo ye vha vha fulufhedzisa. Izwi zwo kombetshedza vhanwe vha vhagudiswa uri vha pfulutshele kha zwinwe zwikolo, hone na vha HS Phillips vha khou kundelwa u dzhia vhanwe vhagudi sa izwi tshiimo tsha phera dzavho tshi sa tendeli vhagudiswa vhanzhi.
Zwa zwino, tshikolo itshi tshi na vhagudiswa vha maḓana mavhili futhanu-malo u bva kha murole wa malo u swika kha wa vhu fumi mbili. Vhunzhi ha dzi phera idzi dzau gudela dzia bvuḓa misi ya mvula, hone vha balelwa na masheleni a muḓagasi.
Munwe wa vhabebi, Vho-Doris Mabasa, vhari vhaa vhilaela nga tsireledzo ya vhagudiswa. “Vha muhasho wa pfunzo vha fanela u ita zwe vha ri fulufhedzisa. Vhunzhi ha vhabebi muvhunduni uyu avha shumi, avha swikeleli u badelela vhana vhavho zwikolo zwa kule,” vha amba.
Mugudiswa vha murole wa vhu fumi mbili, Marlyne Muvhali, uri sa vhagudi, vha ṱangana na dzi khaedu dza mutsho kha phera idzi dza tshifhinga nyana dze dza ḓiswa, hone na nḓisedzo ya muḓagasi ia konḓa nga tshifhinga tshine mvula ya na, zwine zwa vha konḓisela kha ngudo dzavho.
Mudzulatshidulo wa khoro mbusi, Vho-Vicky Muvhali, vhari vhunzhi ha vhagudisi na vhagudiswa vha khou pfulutshela kha zwikolo zwire na tshumelo dza khwine.
Vho-Mike Maringa, muambeli wa muhasho wa pfunzo Limpopo, vhari u ḓisa tshumelo ya khwine kha tshikolo tsha HS Phillips ndi innwe ya tshumelo dzine vha ḓo dzi shuma nga tshihaḓu. Vhari vha muhasho vho no isa masheleni au renga muḓagsi tshikoloni itshi.


==================================================
Ḓumbu lo tshinyadza vhuponi ha Vhembe.


Murangaphanda Vho-Azwifaneli Mapuleng na Vho-Edward Masithi vha tshi kuvhatedza vho-Livhuwani Mkahwara vhe vha tshinyalelwa nga nnḓu yavho ya phera dza malo.
Tshiṱori nga: Elmon Tshikhudo na Andries van Zyl.Ṱhalutshedzo nga: Khathutshelo Raliphaswa
Ho vhonala gole lo tou nzwii ḽi tshi tiba vhupo ha Vhembe nga mathabama a Musumbuluwo, ḽa tevhelwa nga dumbu ḽe ḽa tsinyadza, zwine zwa lavhelelwa uri ḽo tshinyadza ndaka ine ya ḓura maḓana a dzi milioni wa dzi rannda.
Ḓumbu iḽi lo sia miri minzhi tsimuni dza vhorabulasi dza tshivhalo yo tshinyadzwa hone dzi ṱhanga dza dzi nnḓu dzo fuḓuluwa. Ho kwamea dzi tsimu dzi swikaho fumiraru.
Mvula ye ya na kha vhupo uhu yo na na zwifhango zwihulu. Kha minwe mivhundu ho tou na marotha na mimiya hu savhe na tshinyalelo. Ḓumbu ḽo tshinyadza vhupo ha Levubu, zwihulu kha tsimu dzire tsini na bada ya Piesanghoek, fhedzi a zwingo ralo kha vhupo vhungaho Maungani, vhukovhela ha Ṱhohoyanḓou.
Musi vha gurannḓa yaLimpopo Mirrorvha tshi dalela zwipondwa zwa muya kha ḽa Maungani nga Lavhuvhili, tshinyalelo yovha i khagala sa izwi na dzi ṱhanga dza dzi nnḓu dzovha dzo fhufhela kha maḓaka a tsini.
Hu tshi pfala tshinyalelo ya ḓumbu iḽi, hovha hu tshi ḓivhea miḓi ya fumbili ye ya kwamea nga ḓumbu iḽi fhedzi tshivhalo tsha gonya nga murahu ha dzi awara. Naho ḓumbu iḽi ḽo dzhia tshifhinga tshi sa swikiho awara mbili, tshinyalelo yalo i ḓo dzhiela vho welwaho minwaha u vusuludza ndaka yavho.
Vhanwe vha miṱa yo welwaho ndi vha ha Mulaudzi, vhe ṱhanga ya nnḓu yavho ya phera nṅa ya tshinyadzwa. Muraḓo wa muṱa Vho-Meriam Mulaudzi vhari vhovha vhe vhoṱhe hayani musi ḓumbu ḽi tshi thoma sa izwi mufarisi wavho vhovha vhoya mavhiḓani u kulumaga. “Ḓumbu ḽo thoma nga awara ya vhuṅa ḽa tevhelwa nga mvula khulu. Ndo ḓi wana ndo ḓaḓa ṱhanga i tshi fuduluwa yoṱhe. Nga murahu ha tshifhinga nda vhona ṱhanga yo fhufhela kule,” vha ralo.
Vho-Mulaudzi vha sumbedzisa uri zwoṱhe zwo itea nga tshifhinga tshiṱuku vha wana ndaka yavho i tshi phopha maḓi sa izwi mvula yo dzhena ngomu nḓuni. “Ndi tou shuma mishumo ya tshifhinga nyana Univen, thi kholwi uri ri nga swikelela u vusuludza ṱhanga iyi sa izwi na nnḓu ro tou sielwa nga mazwale wanga,” vha ralo.
Munwe we a tshinyalelwa ndi Vho-Livhuwani Makhwara vhe ḓumbu ḽa tshinyadza nnḓu yavho ya phera dza malo ye vha fhedza minwaha ya rathi vha tshi i fhaṱa. “Ndo shuma minwaha ndi tshi fhaṱa nnḓu yanga, fhedzi yo tshinyadzwa nga mithethe isi gathi. Ndi hafha athi shumi zwa zwino lune ndi ḓo balelwa u fhaṱa nga vhuswa. Ndi tou rabela u wana musamaria wa khathutshelo a nthuse,” vha amba.
Vhamusanda vha uvho vhupo Vho-Dinani Masiagwala vho humbela vhadzulapo uri vhatikedze vho welwaho. “Ri tshe ro tshuwa nga zwe zwa itea. Ari athu u ṱangana na nyimele i fanaho na hei hune ha kwamea miṱa i swikaho fumbili nga tshifhinga tshithihi. Ri ḓo dzula fhasi sa khoro na vhadzulapo ra wana nḓila dzau thusa vho welwaho. Ri dovha hafhu ra humbela thuso kha vho ramabindu vhapo,” vha zwa.
Vha masipala vho wana mivhigo ya tshinyalelo yeya vhangwa nga maḓumbu, izwi zwo khwaṱhisedzwa nga muambeli wa masipala wa Thulamela Vho-Nndwamato Tshiila. Vhari vha ha masipala vha khou sedzulusa tshinyalelo iyi hone vha khou lingedza u wana nḓila yau thusa vho welwaho.
Muambeli wa tshiimiswa tsha vhalimi vha Louis Trichardt Vho-Fritz Ahrens, vhe vhavha munwe wa vhe vha vhona tsimu ya miafukhada i tshi tshinyadzwa nga minete miṱuku. Vho-Ahrens vhari tshinyalelo iyi yo vhaisa vhanzhi sa izwi vhalimi vhovha vha khou lavhelela khano ya khwine ṅwaha uyu. Vha vhilaela uri izwi zwi ḓo sia vhathu vhanzhi vha sina mishumo.
Ḓumbu iḽi ḽi ṱalutshedzwa sa ndambi nga mudzula tshidulo vha tshiimiswa tsha vhalimi vha tshitiriki tsha Soutpansberg Vho-Fani Havinga, sa izwi zwi sa anzeli u wana ḓumbu kha vhupo uhu tshifhinga itshi tsha ṅwaha.
Vha mutsho vho netshedza muvhigo wa u shanduka ha mutsho vhege yo fhelaho. Hu lavhelelwa uri vhuria ha naṅwaha huḓo rothola kha vhupo ha devhula-vhubvaḓuvha kha shango ḽashu.


==================================================
Vhabishopho vha kha tshanḓa tshi monde tsha mulayo.


Ramuzika vhane vhavha mubishopho Vho Roxley Masevhe, vha khou pomokwa u tshipa ṅwananyana wa miṅwaha ya fumi-sumbe(Khatshanda monde).Mubishopho, Vho Samuel Tshabuse(Khatshanda tshaula)Tshifanyiso tsho bveledzwa.
Tshiṱori nga: Elmon Tshikhudo. Ṱhalutshedzo nga: Khathutshelo Raliphaswa.
Mubishopho na ramuzika wa muzika wa Gospel, Roxley Masevhe, vhane vhavha mutumbuli wa tshivhidzo tsha Fire Temple Ministries, vhoḓi wana vha khou lwa na mulayo. Mubishopho avho vhane vha ḓivhea khwine nga ḽa Vho Masevhe vho ḓi vhinga tshiṱitshini tsha mapholisa tsha Ṱhohoyandou nga Musumbuluwo wa ḽa malo Phando, nga murahu ha u vulelwa mulandu wa u tshipa ṅwananyana wa miṅwaha ya fumi-sumbe.
Uya nga muambeli wa mapholisa a Vhembe W/O Vuledzani Dathi, mulandu wo vulwa malugana navho nga ḽa ṱhanu Phando. “Vha khou livhaniswa na u tshipa ṅwananyana na u ṱhasela. Zwa zwino ahuna zwinzhi kha mulandu uyu sa izwi ṱhoḓisiso dzi khou bvela phanḓa, fhedzi hu humbulelwa uri zwiito izwo zwo thoma nga ṅwedzi wa Phando 2023,” vha amba.
Vho Masevhe vho ḓou valelwa na zwenezwo nga Musumbuluwo vha ḓi vhonadza khothe ya madzhisiṱiraṱa wa Thohoyanḓou nga ḓuvha ḽeneḽo. Mulandu wavho wo fhiriselwa kha ḓuvha ḽa fumi-na-rathi Phando u itela u bvela phanḓa na dzi ṱhoḓisiso.
Vho Thelma Marole, muṅwaleli wa tshigwada tsha Vhembe Combined na murangaphanḓa muhulwane wa DA kha vunḓu ḽa Limpopo, vho kaidzi zwiito izwi. “Aringaḓo dzulesa kha hoyu mulandu, naho huuri ari khouri vho zwi ita, ri tenda uri tshanḓa tsha mulayo tshi ḓo vhonala kha mulandu uyu. Sa vharangaphanḓa, ri pfa ro khukhulisea vhukuma nga zwe zwa itea, zwihulu ngauri zwoitwa nga murangaphanḓa kha vhadzulapo tshitshavhani vhane vha fanela uvha dzi tsumbo kha vhathu. Ri humbela vhabebi uri vha ṱhogomele vhananyana vhavho uri vha kone uvha ḓivha musi hu na zwe zwa bvelela khavho zwisi zwavhuḓi,” vha amba.
Zwitshe zworalo, munwe muḓinḓa wa mudzimu wa tshivhidzo tsha Hope of All Nations, Mubishopho, Vho Samuel Tshabuse, vha Muledane vho livhanywa na mulayo ga murahu ha u sumbe muthu nga tshigidi.
Uya nga W/O Vuledzani Dathi, Vhafunzi Vho Francis Mhikwara (47) vho vha vhe na miraḓo ya kereke ya Masowe musi Vho Tshabuse vha tshi swika vha vha shushedza na miraḓo iyo. Izwi ndi nga murahu ha musi Vho Tshabuse vho vhudza vha kereke iyo ya Masowe uri vha vale kereke yavho, fhedzi vhone vhasi vale kereke iyo. Vho Tshabuse vho ḓou humela hayani vha vhuya hafhu, vho ambara zwiambaro zwa mivhala ya masole. Vho ḓou swika afho vha vha shushedza futhi, tshifhinga itshi vho fara tshigidi vha tshi vha sumba ngatsho.
Vho fhelekedzwa nga muimeleli wavho, Vho Tshabuse vhodi nekedzeka mapholisani. Vhoḓi vhonadza khothe ya madzhisiṱiraṱa wa Ṱhohoyandou nga Lavhuraru he vha newa beiḽi ya tshigidi tshithihi. Fhedzi zwa zwino mulandu wo fhiriselwa kha ḽa fumi-na-malo Thafamuhwe u itela u bvela phanḓa na ṱhoḓisiso.


==================================================
Ho ṱhaselwa musidzana (15) mulamboni wa Luvuvhu nga ngwena.


Vha u phulusa vho hwala tshitumbu tsha Violet Managa (15) nga murahu ha u bvisiwa ngomu mulamboni wa Luvuvhu.Tshifanyiso tsho bveledzwa.
Tshiṱori nga: Elmon Tshikhudo. Ṱhalutshedzo nga: Khathutshelo Raliphaswa.
Hovha na mivhigo ya u ṱhaselwa nga dzi ngwena kha vhupo ha Vhembe nga maḓuvha a vhuawelo. Kha vhege nthihi, hovha na zwiwo zwiraru zwa u ṱhaselwa nga dzi ngwena kha vhupo hofhambanaho.
Kha tshiṅwe tsha zwiwo, ho ṱhaselwa ṅwananyana wa minwaha ya fumi-na-ṱhanu musi a khou lovhedzwa mulamboni wa Luvuvhu. Ṅwananyana uyo u bva Tshakhuma Muguvhuni. Tshiwo itsho tshe tsha sia vhadzulpo vha Mahematshena, Dzwerani vho shushea tsho bvelela nga Mugivhela wa ḽa rathi Phando nga matsheloni vhukati ha awara ya vhurathi.
Uya nga muvhigo we wa swikiswa kha vha nyanḓadza mafhungo ya Limpopo Mirror, ṅwananyana uyo u ḓivhea sa Violet Managa, ane avha mugudiswa wa tshikolo tsha nṱha tsha Maswie ngei Tshakhuma, ovha e munwe wa tshigwada tsha vhathu vha malo vhe vhaya mulamboni u lovhedzwa. Ene o dzhena ngomu mulamboni na vhafunzi. Tshigwada itsho ndi vha tshivhidzo tsha African Zioninst ire Dzanawa, Tshakhuma.
Uya nga muambeli wa mapholisa a Vhembe, W/O Vuledzani Dathi, ṅwananyana uyo na vhanwe vhaṱanu vho dzhena mulamboni, ngeno vhanwe vho sala vho ima nnḓa. Vho ṱalutshedza uri musi vhe henefho ngomu ha maḓi, ho ḓou swika ngwena ya mu kokodzela ngomu maḓini. “Vho ḓou vhigela mapholisa, vhe vha swika na vha u phulusa vhathu. Mashudu mavhi vho wana Violet ono fhira fhano shangoni,” vha amba.
Ho vulwa mulandu wau sedzulusa zwe zwa itea. “Ri isa khuwelelo kha vhadzulapo uri vha ṱutshele kule na u dalela milambo na madamu sa izwi hu songo tsireledzea. U ṱhaselwa nga dzi phukha na dzi ngwena zwo anda zwa zwino sa izwi ho vha na mvula khulu vhege dzo fhiraho,” Vho Dathi vha ombedzela.
Vho Osly Nyamande vha bvaho kha siviki ya Tshakhuma, vhari u ṱhaselwa nga ngwena zwo shusha vhadzulapo. ”Nga nnḓa ha tshiwo itshi, he ha lovha munwe washu, rovha na tshinwe tshiwo he vhana vhavhili vha ṱhaselwa nga ngwena, mashudu mavhuya ahuna we a lovha afho, fhedzi vha vhuongeloni. Khumbelo yashu kha vhadzulapo ndi uri vha ṱutshele kule na u dalela milambo na madamu uri vhavhe vho tsireledzeaho,” vha amba.


==================================================
Mme vho farelwa u shumisa nwana sa phuli ya vhudzekani


Vho Mpho Nefuri vha tshi kuvhatevhe mupondiwa. Tshifanyiso tsho bveledzwa.
Tshiṱori nga: Maanda Bele. Ṱhalutshedzo nga: Khathutshelo Raliphaswa.
Ṅwananyana wa minwaha ya fumi-na-sumbe u khou pomoka mmeawe nga u shumisa SA phuli kha  vhudzekani na ṱhama yavho ya tshinnani . Mme avho vhe vhasi bulwe dzine huu itela u tsireledza ṅwananyana uyo sa izwi e muṱuku, vhovha vho farwa nga ḽa fumbili-mbili Nyendavhusiku, fhedzi zwa zwino vho bviswa nga beiḽi. Ṅwananywana uyu uri mmeawe vha minwaha ya fuina vhovha vha tshi mu kombetshedza u ita zwa vhudzekani na avho ṱhama yavho huu itela u wana dzi mpho dza maimo na masheleni.
Nga ṅwedzi wa Nyendavhusiku mahola, ṅwananyana uyo u sumbedza e muthu ane a khou ṱoḓa thuso, hone o ḓou ṱuṱuwedzwa u vhiga mulandu uyo mapholisani. Munwe wa vhathu vhe vha mu thusa ndi Denga “Rita Dee” Nephawe” wa Rita Dee entertainment, wa vhulangi ha vhoramuzika. O vhudza vha nyanḓadza mafhungo ya Limpopo Mirror uri o thusa ṅwananyana uyo u bva hayani hawe ngei Shayandima nga ḽa fumbili-mbili Nyendavhusiku. Mme a ṅwananyana uyo vhoḓi vhonadza khothe lwa u thoma nga vhege yau thoma ya Phando fhedzi vha hanelwa beiḽi. Zwe zwa mangadza vhathu ndi musi vha tshi wana beiḽi kha uḓi vhonadza ha tshiphirini.
Nga murahu hau lungulwa havho nga beiḽi, ṅwananyana o ḓou ya kha zwileludzi zwa vhudavhidzani a tshi amba nga ha zwe zwa bvelela khae. O amba nauri zwiito izwo zwo thoma nga ṅwaha wa gidimbili fumbili-thihi. “Zwi tshi thoma, vhovha ḓisa kha nṋe sa muthu ane a ḓovha khotsi kha nṋe. Vhovha vha tshiri rengela dzi mpho na u ri isa madaloni a maimo.Nga murahu hau vhona uri izwo zwi nḓisela dakalo, mmeanga vho ḓou mmbudza uri ndi fanela uvha takadza nga zine vha ṱoḓa, zwe zwavha zwi vhudzekani, uri vha koneha u bvela phanḓa na u ri nea zwoṱhe zwine ra toḓa,” a amba.
Uri zwiito izwo zwo thoma atshe na minwaha ya fumi-na-thanu. “Ndo no huma ndilani ndi muimana na u thutha vhuimana hanga. Hone huna zwinzhi zwe vha ita kha nne. Ndovha ndi songo tendelwa uvha na dzi ṱhama, kana uya vho hunwe. Ndovha ndi tshi iswa tshikoloni vha dovha hafhu vha vhuya na nṋe. Ndo dou newa ndaela uri ndi songo vhuya nda vhudza muthu na muthihi nga zwine zwa khou bvelela. Ndo lingedza udi haṱula vhutshilo lwa tshivhalo, u vhuya u swika ndi tshi dzhia tsheo yau ṱoḓa thuso,” a engedza.
Zwine zwa vhiledza ṅwananyana uyu ndi uri naho mmeawe vho lungulwa nga beiḽi, muiti wazwo utshe o ḓala ngei nnḓa. “Muthu ane a khou sedzana na mulandu uyu, u vhonala e muthu ane a ṱanganedza tshanḓa nguvhoni na uvha na vhuyaḓa. Hetshi ndi tshililo tshanga tsha u wana thuso. Ndi ṱoḓa vhaimeleli vhane vha ḓo sedzana na mulandu wanga vha ḓisa vhulamukanyi. Ndi tama uri zwe zwa bvelela kha nne zwisi bvelele kha munwe muthu,” a amba nga mbilu vhuṱungu.
Muimeleli wa pfanelo dza vhathu na mutumbuli wa tshiimiswa tsha Nefuri Foundation Mpho Nefuri vho khwaṱhisedza uri ṅwananyana uyu u khou wana thuso ya mutakalo zwa zwino. “Ndi khou sedzana na mulandu uyu uri ndi thuse huvhe na vhulamukanyi. Ha ṱhogi muimeleli, ndi mupondiwa hone u tshe muṱuku. Kha vhana vhane vha lingana na hoyu, riḓo lwa u swika magumoni,” vha amba
Muambeli wa mapholisa a Makhado Sedzheni Tshifhiwa Radzilani vho khwaṱhisedza tshiwo. “Mapholisa vha khou sedzulusa mulandu uyu sa wau tshipa we wa vulwa tshiṱitshini tsha mapholisa a Ṱhohoyandou. Muhwelelwa muthihi o farwa fhedzi a lungululwa nga beili ya R5, 000, ngeno muṅwe muhwelelwa a khou zwimiwa,” vha amba.
Ane avha na vhuṱanzi vhun hanga thuso anga founela Lt-Col Buys kha 082 469 0985.



==================================================
Vhadzulapo vha Itsani vho shushwa nga bulayo ḽa mudzulapo wavho.


Eric Mukoma Thahala we a vhulawa nga nḓila ya tshiṱuhu kha thavene ya tsini, Itsani nnḓa nyana ha Ṱhohoyanḓou.Tshifanyiso tsho bveledzwa.
Tshiṱori nga: Elmon Tshikhudo. Ṱhalutshedzo nga: Khathutshelo Raliphaswa.
U vhulawa lwa tshiṱuhu ha muṱhannga wa minwaha ya fumbili-raru, Eric Mukoma Thahala, wa Itsani nnḓa nyana ha Ṱhohoyanḓou nga Sondaha zwo sia vhadzulapo vho shushwa.
Uya nga muvhigo, Eric ovha a khouḓi mbvumbvusa na ṱhama dzawe kha vhengele li rengisaho zwnwiwa tshiwo itshi tshoitea nga maḓautsha a Sondaha, ḽa fumbili-malo Phando, musi hu tshi takuwa khuḓano vhukati hawe na tshigwada tsha vhaṅwe vhaṱhannga afho vhengeleni. Zwe zwa ṱuṱuwedza khuḓano iyo azwi athu u ḓivhea, fhedzi vhathu vha tsini vhari vha humbulela uri ndi mafhungo a zwa vhushaka ha lufuno na musidzanyana na vhaṱhannga avho.
Ṱhanzi dze dza zwi vhona nga maṱo, vhari hu vhonala Eric hu ene we a thoma khuḓano iyo. O ḓou ṱhaselwa a thathiwa afho vhengelemi nga vhanna vhasa ḓivhei, vhe vha mu sala murahu u swika ḓakani, he a ṱhavhiwa lwa tshivhalo. Tshitumbu tshawe tsho ḓou wanala nga murahu.
Mudzulapo we a hana u bulwa dzina, o ṱalusa bulayo iḽi sa bulayo ḽa tshiṱuhu ḽine aḽi athu u itea kha kusi kwavho. “Tshitumbu tshawe tshovha tshi na mbonzhe dza tshivhalo. Hovha ho ḓala malofha hoṱhe, khotsiawe vhori vha tshi swika, vha kundiwa nga vhuṱungu he vha wa nga upfa vhuṱungu,” vha amba.
Mudzulatshidulo vha davhi ḽa SANCO ya Itsani Matieni, Vho Michael Gumula, vhari u vhona vhaswa vha khou lozwa matshilo avho nga nḓila dzaurali zwi humisela mveledziso ya muvhundu wavho murahu. “Vhugevhenga kha muvhundu washu ndi zwithu zwine zwa itea zwi tshi ima. Ro no lozwa vhaswa vhanzhi nga hone vhugevhenga, zwihulu vhugevhenga vhune ha itea musi vhathu vha khou ḓi mbvumbvusa. Ovha mashudu uri rovha na maḓuvha a vhuawela a mulalo, hone rovha ri na fulufhelo ḽauri ṅwaha uno u ḓovha wavhuḓi kha muvhundu washu, fhedzi namusi ho itea izwi. Ri rumela na milaedza ya ndiliso kha vha muṱa. Ri dovha ra huwelela kha vhaswa uri vha ṱutshele zwikambi na zwidzidzivhadzi vha sedzane na ngudo dzavho,” vha amba.
Uya nga muambeli wa mapholisa Col Malesela Ledwaba, tshivhangi tsha bulayo atshi athu u ḓivhea hone tsedzuluso dzi khou bvela phanḓa. “Ho vulwa mulandu wa bulayo, fhedzi ahuna muthu ono fariwaho,” vha amba.
Ane avha na vhuṱanzi vhune ha nga thusa mapholisa u fara vhahumbulelwa, a nga founela Detective Sedzheni Vuledzani Radzilani kha 076 812 9567, kana vha founela nomboro dza lushaka dza 08600 10111, kana vha rumela mulaedza khaMySAPSApp.


==================================================
Vhadzulapo vho Tshikunda vho sinyutshela vhamusanda


Vho Thendo Netshifhefhe vhane vhavha munwe wa vhadzulapo vha Tshikunda vhane vho sinyutshela vhamusnda wavho.Tshifanyiso tsho bveledzwa.
Tshiṱori nga: Elmon Tshikhudo. Ṱhalutshedzo nga; Khathutshelo Raliphaswa.
Vhadzulapo vha Tshikunda Hasengani nnḓa nyana ha Thohoyandou vho sinyutshela vhamusanda vha kusi kwavho. Vhadzulapo avha vhari vho neta nau sinyuwa nga Vhamusanda Vho Phophi Magoda Sengani. Vhadzulapo vhari vha khou kombetshedzwa u badela masheleni a mavu e vha renga kha vhamusanda vha kale, vhari vha fanela u badela masheleni hafhu.
Munwe wa vhadzulapo vho sinyuwaho, Vho Thendo Netshifhefhe vhari vho renga mavu nga masheleni a swikaho zwigidi zwiṱanu nga ṅwaha wa gidimbili fumbili kha Vhamusanda Vho Nndwambi Sengani, vhe vhavha vhe murangaphanḓa wa muvhundu uyo nga itsho tshifhinga. “Zwoṱhe zwo tshimbila zwavhuḓi, ro fhaṱa na kha mavu aneo e ra renga hone ra pfulutshela. Khaedu dzo thoma musi ri tshi ṱoḓa uvha miraḓo ya sosaithi ya mbulungano ya muvhundu nau wana dzinwe tshumelo. Ro ḓou vhudzwa uri ri fanela u lindela mativha a tshi ḓadzwa. Hori mativha a tshi ḓadzwa, ra humela udi ṅwalisa, ndi he zwithu zwa shanduka. Ro ḓou vhudziwa uri ari miraḓo ya muvhundu uyo, sa izwi ro renga mavu kha muthu asa ḓivhei. Ndi he Vhamusanda vha ri vhudza uri ri fanela u ulifha the masheleni a swikaho zwigidi zwa fumi-na-thihi na rannda dza fumbili uri rivhe miraḓo ya muvhundu uyo,” vha amba.
Vho Netshifhefhe vhari vho kundelwa u badela masheni au renga mavu luvhili. “Ro lingedza u ambedzana na Vhamusanda, fhedzi ra kundelwa u swika kha thendelano. Ndi he ra dzhia tsheo yau zwi swikisa Luaname. Mashudu mavhi naho ro zwi swikisa afho, ho no fhela nwaha ri sa athu u thusalea. Izwi zwoṱhe zwi khou ri thivhela u wana nḓisedo ya tshumelo u fana na maḓi na muḓagasi miḓini yashu. Zwi khouri konḓisela matshilo ashu. Ri tou ofha uri ri o tendelwa u vhulunga mashaka ashu kha muvhundu uyu naa arali vha fhira fhano shangoni,” vha amba.
Vhamusanda Nesengani vha tshi fhindula nga ha izwi, vho thoma ngauri vhone avha ḓivhi tshithu nga ha izwi zwoṱhe, fhedzi vha swika kha u amba uri vhathu vha khou fhurwa nga vharangaphanḓa vha mazwifhi hone zwino vha ṱoḓa tshumelo khavho. “Ndi ḓivha vhalanda vhanga, hone na muvhuso vha khou mbadela gavhelo uri ndi vha ṱhogomele. Athi ḓivhi nga ha masheleni ane vha khou amba ngao. Vhalanda vhane vha ṱoḓa uvha miraḓo ya muvhundu wanga vha fanela u tevhela ṱhoḓea dzo teaho. Nne ndiri kha vhadzulapo, vha fanela u ṱhogomela vharangaphanḓa vhasi vha vhukuma uri vha saḓo badela masheleni ane ha ngaḓo vha shumela sa vhadzulapo,” vha amba.


==================================================
