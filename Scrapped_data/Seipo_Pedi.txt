MMEGI WA SEIPONE //February 29,
POLOKWANE: “Selete sa Vhembe se šegofaditšwe ka go ba le boso bja go kgonagatša go bjalwa ga dimela tša mehutahuta ka dihla tšeo di aroganego mo go bonalago. Dimela tšeo di bjalwago ka bontši ke lefela, dinawa le dipotata ka tlase ga mananeo a nošetšo. Le ge tikologo ye e šegofaditšwe ka mafelo a go fapana fao go ka bjalwago mehutahuta ya dimela, tšweletšo ya temo e angwa thwii ke phišo ya godimo, go fetoga ga dipula, go fetoga ga go ba gona ga meetse, boso bja go fetoga kgafetšakgafetša, kudu komelelo le mafula. Diphetogo tše ga di ame feela tšweletšo ya dijo eupša di ka ama gape le ekonomi ya tikologo. Diphatišišo tša rena di be di lebeletše balemipotlana bao ba lego ka tlase ga mananeo a nošetšo bao e lego basadi le baswa. Diphatišišo tša rena di be di fatolla ka fao balemi ba lebelelago diphetogo tša leratadima ge go lebeletšwe mehuta ya dibjalo tšeo ba di bjalago,” gwa realo Profesa Azwihangwisi Nesamvuni ge a bolela nakong ya kopano Ya Foramo ya Diphatišišo ya Limpopo ka 16 Dibokwane 2024 hotelengtsoko ka ntlenyana ga Polokwane.
“Diphatišišo tša rena di dirilwe Madimbo corridor tikologong ya Mutale fao di bego di ama balemi ba 294 ba basadi le baswa. Tikologo ye ke ya go hloka pula mola e na le go fiša kudu fao e šitišago tšweletšo ya temo. Diphetogo tša leratadima di ama balemipotlana ba mananeo a nošetšo thwii le bokgoni bja bona bja go iphediša ka temo. Phetogo ya leratadima e na le khuetšo go mohuta wa dimela wo o ka bjalwago ka tlase ga mabaka a go fapana. Ka lebaka la go se tsebe, balemi ba bantši ga ba kgone go fetola mekgwa ya bona ya temo go sepelelana le phetogo ya leratadima. Go palelwa ke go fetola mekgwa ya go lema go sepelelana le diphetogo tša leratadima go ka hlola tobo e kgolo ya mašeleng le koketšego ya dikgoba tša mediro kudu ditikologong tša magaeng.
“Diphatišišo di laeditše gore le ge ba bangwe ba sa lemoge bogolo bja diphetogo tša leratadima, bontši bja balemi ba Madimbo corridor ba lemoga diphetogo tšeo di lego gona tša leratadima le khuetšo yeo diphetogo tše di nago nayo go tšweletšo ya temo. Magareng ga tše dingwe, phetogo ya leratadima e oketša palo ya diji tšeo di jago dimela goba tša hlola malwetši ao a amago tšweletšo gampe. Bontši bja pula bo ama tšweletšo ka ge bo hlola komelelo goba mafula ao a gogolago dimela goba mobu mme ka go dira bjalo tšweletšo ya amega gampe. Katlego ya mananeo a nošetšo e laolwa ke bogolo bja pula bjo bo amago bontši bja meetse ao a lego gona ka matamong le didibeng ao a ka dirišetšwago merero ya nošetšo,” Prof Nesamvuni a realo ge a tšwela pele.
“Khuetšo ya phetogo ya leratadima ga esale selo seo se kago tshedišwa mahlo go tšweletšo ya temo. Temogo le kamogelo ya khuetšo ye e thuša balemi go kgetha dibjalo tša maleba tšeo di swanetšanago le diphetogo tša leratadima tšeo di letetšwego. Diphetogo tše di dirile gore balemi ba fetole dibjalo tšeo ba bego ba tlwaetše go di bjala bjalo ka lefela, dinawa le dipotata mme ba leke dibjalo tše diswa bjalo ka tamati, butternut le sebjalo sa ‘occra’ seo e lego se seswa. Temogo ya diphetogo tša leradima e dirile gore balemi ba fetole mekgwa ya bona ya go diriša menontšha (manyora), taolo ya diji tša dibjalo le mekgwa ya tsheketšo ya meetse. Meetse ao a lego gona ka dinako tšohle a nyakega go merero ya bophelo bjalo ka go nwa, go apea le go hlatswa. Go aroganya meetse go merero ye ka moka go nyakega tlhokomelo le tirišano magareng ga batho gore meetse a kgone go lekana merero ya bophelo ka moka go akaretšwa le tšweletšo ya temo.
Basadi le baswa ba dinagamagaeng ba bapala karolo e bohlokwa go morero wa go godiša ekonomi ka tlase ga mabaka a mathata a go hloka thekgo e botse. Bjalo ka batho bao ba lebanego le morero wa go godiša bana goba go itlholela mediro, basadi le baswa ba bapala karolo e kgolo ya go direla bana ba bona dijo, go hlola dikgoba tša mešomo le go godiša ekonomi,” gwa realo Nesamvuni.
MMEGI WA SEIPONE //Mar 08, 2024
MOGALE SEKWELA //Mar 08, 2024
MOGALE SEKWELA //Feb 29, 2024
MOGALE SEKWELA //Feb 28, 2024
//February 23, 2021
MOGALE SEKWELA //April 18, 2020
SESHEGO:Go monate go ba le batho bao o ba ratago kgauswi le wena, kudu ge e le tšatši la gago la matswalo, lenyalo goba segopotšo sa lenyalo. Maloko a Basadi Social Club a phela a netefatša gore ge leloko le na le letšatši la go kgethega, letšatši leo e be la go gopolega. Se ke ka lebaka la gore matšatši a go ikgetha ga a tle gantši mo bophelong.
TSHEPISO MOROKOLO //March 23, 2021
MOHODI, HaManthata: Sekolo sa fase sa Rapoho mo Mohodi HaManthata ka ntle ga Mogwadi (Dendron) se gata ka mošito o tee le diphetogo tšeo di tlišitšwego ke theknolotši. Sekolo se se fetile maemong a go diriša letlapa la go ngwalwa ka tšhoko go ya go letlapa le lešweu la theknolotši la go diriša mohlagase. Letlapa leo le ngwalwa feela ka pene yeo e diretšwego lona.
//December 21, 2020
//December 06, 2020
//October 28, 2020
//July 21, 2020
MMEGI WA SEIPONE //April 22, 2020
POLOKWANE:Tonakgolo ya Limpopo, Chupu Mathabatha, gammogo le Meyaphethiši wa Masepala wa Selete sa Capricorn ba tsogile ba bula panka ya dijo lepatlelong la dipapadi la Peter Mokaba lehono ka Laboraro la 22 Moranang 2020.
MMEGI WA SEIPONE //June 21, 2020
E nngwe ya dithuto tšeo ke nagaganago gore bontši bja rena re a e tseba ka twatši ya khorona, ke gore e kwana le fao go nago le ditšhila. Go sa kgathalege gore na o di bitša ditšhila goba matšhila, fao twatši ya khorona e humanago matšhila, ke fao e nabago maoto Molepo ka go kwešiša gore e fihlile gae. Thuto yeo e tšwelelago go baetapele ka moka ke ya go re ‘hlapa diatla bonnyane metsotswana ye 20’, ‘tlotša diatla ka sebolayaditwatši kgafetšakgafetša’. Ka gona, karolo ya ntwa kgahlanong le leuba la twatši ya khorona, ke ntwa kgahlanong le ditšhila! Ga go dire bjoko goba tlhaologanyo gore o lwantšhe go phatlalala ga twatši ya khorona fela wa se laetše go tshwenywa ke matlakala le matšhila ao a tletšego gohle. Ntwa kgahlanong le twatši ya khorona ke ntwa kgahlanong le ditšhila!
Baphatlalatsi ba Balaodi ke feme yeo e lego ya bathobaso 100% yeo e ngwadiswego ka 2000. Morero wa feme ye ke go fa sedi maleme a SeAforika a Aforika Borwa ka go amega go kgodiso le tlhabollo ya wona. Feme e amega morerong wo ka go phatlalatsa dingwalwa tsa go swana le dikuranta, dimakasine, dipuku le tse dingwe...[ Ditaba ka botlalo ]
Ka Ga RenaDikgokaganoDitaba

------------------------------
MOGALE SEKWELA //February 28,
GROBLERSDAL: Bašomi ba ditirelo tša tšhoganetšo ba swerwe poo nakong ya ge ba leka go thuša molwetši yo a bego a se gona. Se se tla ka morago ga gore bašomi ba go tšwa setišing sa Philadelphia, tikologong ya Moutse ka ntle ga Groblersdal ba hwetše mogala wa go ba laetša gore go na le molwetši yo a nyakago thušo motseng wa Kgobokwane ka Laboraro la 17 Pherekgong 2023.
Bašomi ba rile ge ba fihla lefelong leo, ba hwetša banna ba babedi bao ba nametšego ka sefatanageng sa bašomi bao go ba iša mo molwetši a lego gona. Ba rile go fihla, ba makatšwa ke ge yo mongwe wa banna a ntšha sethunya mme gwa tsupologa bogononelwa ba bangwe ba babedi. Bagononelwa bao ka moka ba ile ba gapeletša bašomi bao gore ba namele ka morago ga sefatanaga sa pele mme ba ba iša lefelongtsoko moo ba ilego ba ba utswetša dillathekeng, jewelari, tšhelete yeo ba b go ba e swere mme ba gapeletša yo mongwe gore a ba romele tšhelete a šomiša sedirišwa sa sellathekeng (banking app).
Mmoleledi wa maphodisa, Colonel Malesela Ledwaba, o re ba nyakišiša molato wa go utswa o itlhamile mme ba kgobokantšhitše sehlopha sa banyakišiši go tsomana le bagononelwa ba. O re dinyakišišo tša pele di šupa gore bašomi ba ba swerwe poo ka morago ga go hwetša mogala wa molwetši wa go nyaka thušo ya pele.
“Re kgala tiragalo ye ka bogale mme sehlopha sa banyakišiši se tsene fase go tsomana le bagononelwa,” a realo.
Ledwaba o re ba ipiletša go mang kapa mang yo a nago le tshedimošo yeo e ka thušago maphodisa go golega bagononelwa gore a ikgokaganye le Captain Simon Nkadimeng go082 303 9907, goba ba leletše08600 10111.
Molekgotlaphethiši wa Kgoro ya Maphelo, Ngk Phophi Ramathuba, o kgadile tiragalo ye ka bogale, a laetša gore ga go amogelege gore bašomi ba pele ba ikhwetše ba le ka gare ga tiragalo ya bosenyi bja mohuta wo.
Ramathuba o re tiragalo ye e beya kotsing maphelo a bašomi ba go ikgafela mešomo ya bona ka go hlankela setšhaba mme se se dira gore ba be le dikgonono nakong ya ge ba hwetša megala ya balwetši le ge e le ya nnete.
“Polokego le tšhireletšo ya bašomi e tla pele mme yo a ba hlaselago o hlasela lefapa ka moka la maphelo le badudi bao ba ba hlankelago. Re ka se dumele tiragalo ya mohuta wo kgahlanong le bašomi bao ba ikemišeditšego go boloka maphelo a batho,” a realo ka go befelwa.
MMEGI WA SEIPONE //Feb 29, 2024
------------------------------
NKOWANKOWA: Lapa la Kevin Shingange (35) yo a bolailwego ka sehlogo ka Labone la 7 Manthole 2023 le palelwa ke go amogela polao ya gagwe. Kevin o bolailwe ka go hlabja ka thipa ke mogononelwa yo go gononwago gore o be a tagilwe ke diokobatši lefelong la go nwela madila go la Nkowankowa ka ntle ga Tzaneen. Mogononelwa yoo, Kenos Mashengete (32) yo a golegilwego, o be a senya thoto ebile a hlasela le bareki nakong ya ge a tlo hlasela Kevin.
Sesi wa Kevin, Elizabeth, o re ba hlakahlakane mme ga se ba hwetša mantšu a go thoba matswalo (counseling) le ge ba dirile dikgopelo.
“Re kgopetše mantšu a go thoba matswalo eupša ra botšwa gore badirelaleago ba ile maikhutšong. Ke na le kgatelelo ya mogopolo mme ke hloka thušo. Ke bone setopo sa moratho wa ka bolotabahu, ka bona le dikgobalo. Le phoofolo ga ya swanela go bolawa ka mokgwa wola,” a realo a rothiša dikeledi.
O re badirelaleago ba tlile lapeng la gagwe efela ga se ba dule lebaka la go feta iri ebile ga se ba bowa gape. “Bjalo ka lapa, re kgopela Kgoro ya Tlhabollo ya Leago gore e re thuše ka go re thoba matswalo ka gore re sa tshwenyegile meboyeng,” a realo.
Elizabeth o re ba ipiletša gape go kgoro ya tsheko gore e sepetše molato wo ka lebelo gore ba kgone go hwetša khutšo. Se ke ka lebaka la gore ba gapeletšega go gopola tiragalo ye šoro ya ge Kevin a bolawa nako le nako ge ba le kgorong ya tsheko.
“Mogononelwa o swanetše go bolela ntloleswiswi. Se se ka se buše Kevin efela go bona mogononelwa a sepela le mebila go ile go roba dipelo tša maloko a lapa la gešo,” a realo.
O re ba ipeletša gape gore go be le dinyakišišo tša go tsenelela go lephodisa le lengwe le le lengwe leo le bego le le tiragalong ka ge go kwagala gore Kevin o bolailwe pele ga maphodisa ao a paletšwego ke go šireletša bophelo bja gagwe.
“Re boditšwe gore ba be ba eme feela okare ba lebeletše kgatišo thelebišeneng. Moratho wa ka nkabe a sa phela ge nkabe maphodisa a dirile mošomo wa wona,” a realo a inamišitše sefahlego.
Mmoleledi wa maphodisa, Colonel Malesela Ledwaba ,o re maphodisa a golegile mogononelwa molatong wa polao, Kenos Mashengete, lefelong la tiragalo mme o gare o tšwelela kgorong ya tsheko ya Nkowankowa.
O tšweletše ka Labobedi, 16 Pherekgong mme molato wa gagwe wa šutišetšwa go Labobedi, 23 Pherekgong go diraa kahlolo.
Mmoleledi wa Kgoro ya Tlhabollo ya Leago, Joshua Kwapa, o ganane le taba ya gore lapa le ga se la hwetša mantšu a go thoba matswalo.
“Modirelaleago wa rena a farafarilwe ke ba bagolo ba gagwe ba etetše lapa le ka Labone, 11 Manthole, go ba kgothatša. Badirelaleago ba rena ba eme komana-madula-e-bapilwe go thuša maloko a lapa le,” a realo.
------------------------------
MOGALE SEKWELA //February 23,
GASEKGOPO: Bontši bja bašomi ba palelwa ke go ya mešomong mme barutwana ba palelwa ke go ya dikolong ge dipula di nele. Se ke ka lebaka la gore tsela ya mabu ya go kgaoletša yeo ba e šomišago go tsena mmotong wa GaMogano go la GaSekgopo ka ntle ga Modjadjiskloof e tletše meetse ebile e na le maraga.
Se se ra gore nako le nako ge pula e nele, badudi ba šala nyanyeng mme ba palelwa ke go sepela. Baotledi ba difatanaga le bona ba palelwa ke go sepela. Badudi ba boditše Seipone gore ba na le mengwaga ya go feta ye lesome ba le bothateng bjo ntle le go hwetša thušo. Ba re tsela ye ke yona ya go kgaoletša yeo ba e šomišago go fihla malapeng a bona ka difatanaga.
Agnes Ngobeni (51) o re go ba boima go šomiša tsela ye ge pula e nele. “Ga re hwetše ditirelo ge pula e nele. Difatanaga tša thušo ya pele, tša maphodisa le tša go rwala bahu ga di kgone go tsena motseng wa rena,” a realo.
Ba bangwe ba badudi ba re go ba boima ge pula e ka na matšatši a go latelelana. “Borangwebo ba re lefiša mašeleng a godimo gore ba re tlišetše tšeo re di rekilego ka lebaka la seemo sa tsela ye. Re nyaka thušo ya ka pela ka gore maphelo a rena a ka se eme ka seemo seo baetapele ba rena ba ka se lokišago ka pela,” gwa realo Lucas Mafa (36).
Ba fela ba leka go lokiša tsela ye ka morago ga dipula efela e ya senyega ge pula e ena gape. Ba re ba lekile go kgopela thušo go masepala wa bona wa Greater Letaba efela ga ba e hwetše.
“Tsela ye ga se e telele moo masepala o ka lahlegelwago ke mašeleng a godimo go e lokiša efela re palelwa ke go kwešiša gore ke ka lebaka la eng re palelwa ke go hwetša thušo. Bana ba rena ba palelwa ke go ya dikolong mme bašomi le bona ba ba kotsing ya go lahlegelwa ke mešomo ge pula e nele,” gwa realo Tshepišo Modiba (47).
Mmoleledi wa masepala, Lovers Mainetje, o re ba gare ba kgoboketša ditshenyego tšeo di hlotšwego ke dipula mme ba tlo kgona go phatlalatša leano la tharollo ge ba feditše.
------------------------------
TSHEPO MAEKO //February 23,
POLOKWANE: Baotledi ba bane bao go gononwago gore ba ba be ba otlela difatanaga tša bohle tša mohuta wa Bolt mme ba bego ba tshwenya le go amoga banamedi diphahlo tša bona go ralala le toropokgolo ya Polokwane, ba swerwe ke maloko a setšhaba.
Ge balekani le baratani ba be ba keteka letšatši la baratani ka Labobedi la di14 Dibokwane 2023 le go rekelana dimpho, bagononelwa ba bane ba ile ba hwetša dimpho tša dingwathameratha. Bagononelwa ba ile ba hlaselwa ke maloko a setšhaba, go ya ka dipego, ba hlobolwa gomme ba sepetšwa le toropo ba le ka šeleng goba maponapona.
Limpopo ehailing Services e ipeile kgole le ditiro tšeo eupša e boletše gore bagononelwa bao ba banna ba bane ba be ba itira baotledi ba Bolt mola ba šoma ka tshedimošo ya bofora ya baotledi ba Bolt fao ba bego ba hula banamedi.
Mohlankedi wa dikamano tša setšhaba go tšwa go Limpopo ehailing Unity, Aubrey Phasha, o re bagononelwa e no ba dinokwane tša nnete “Re ipea kgole le go bethwa ga banna ba. Re tsebišitšwe ka bona feela ka dikgokaganyo tša leago. Ka fao, re dirile dinyakišišo mabapi le seo, eupša re ka tiišetša gore ba be ba šoma ka diprofaele tše di utswitšwego”.
Go ya ka Phasha bagononelwa ba be ba dutše ba tshwenya le go hula bontši bja baithuti go tšwa TUT dithoto tša bona.
“Re ile ra kwa dingongorego go tšwa go banamedi, ra nyakišiša gomme re hweditša gore ba be ba dutše ba šomiša diprofaele tše di utswitšwego”.
Phasha o boletše gore go netefatša polokego ya banamedi, ba kopane bjalo ka lekala go ahlaahla gore ba ka ba šireletša bjang gabotse. “Ga se la mathomo ditiragalo tša mohuta wo di direga. Disenyi tše di be di utswa dikoloi tša rena nakong yeo e fetilego gomme bjale ka morago ga go bona gore re kgonne go latela le go bušetša dikoloi tša rena, bjale mokgwa wa bosenyi o fetogile gabjale. Ba utswa diprofaele tša baotledi mme ba di šomiša bjalo ka tša bona. Re dira se sengwe le se sengwe seo se lego maatleng a rena go netefatša polokego ya banamedi”.
Phasha o tšwetše pele go hlohleletša banamedi go netefatša gore nomoropoleiti ya sefatanaga seo se tlago go ba tšea ka morago ga ge ba kgopetše go namela, e swanetše go sepelelana le yeo e lego go app yeo re e dirišago go ditirelo tše tša dinamelwa.
“Selo sa bohlokwa kudu seo banamedi ba ka se dirago go netefatša gore ba dula ba bolokegile, ke go hlahloba nomoropoleiti ya koloi yeo e ba latago. E swanetše go sepelelana le yeo e lego godimo ga app”.
Go ya ka ditatofatšo, yo mongwe wa bagononelwa o lahlegetšwe ke bophelo bja gagwe mo tshepedišong yeo. Ge a arabela tatofatšo yeo Phasha o boletše gore ba bone gape ditatofatšo tšeo di phatlaletšego go dikgokaganyo tša leago eupša ga se tša hlwa di netefatšwa .
“Bjale re leka go nyakišiša gore batho ba ba be ba šomiša dikoloi le diprofaele tša bomang,” o okeditše ka go realo.
------------------------------
POLOKWANE: Democratic Alliance (DA) mo Limpopo e re e tshwenyegile ka go oketšega ga bosenyi ngwaga o mongwe le o mongwe mo profenseng. Mokgatlo o be o lebišitše go pego ya kotara ya boraro ya dipalopalo tša bosenyi tšeo di tsebagaditšwego ke Tona ya maphodisa, Bheki Cele, ka Labohlano la 17 Hlakola 2023.
DA e ipileditše gore mokhomišinare wa Maphodisa mo Limpopo, Lieutenant General Thembi Hadebe, a role modiro ka pela. Mokgatlo o re go tloga ka la 1 Diphalane 2022 go fihla ka la 31 Manthole 2022, go begilwe melato ya bosenyi bja go kgwatha batho ya go balelwa go 12 297 mo Limpopo. Yeo ke koketšego ya melato ye 1724 ge e bapetšwa le dikgwedi tšeo ka 2021. Go kotara ya boraro, maloko a 136 a setšhaba a ile a lebana le bosenyi bja dikgaruru letšatši le letšatši. DA e re go begilwe melato ya thobalano ye 1396 moLimpopo. Melato ye 1198 ya yona e be e le ditiragalo tša go kata, e lego koketšego ya ngwaga ka ngwaga ya 20.6%, tše ka moka di le ka fase ga boetapele bja Hadebee.
Mokgatlo, godimo ga seo, o boletše gore o be o na le tumelo go Hadebe “Re be re na le tumelo go yena kudu ka ge e le mokhomišinare wa mathomo wa mosadi mo profenseng. Re mo amogetše ka ge re be re holofela gore o tla thuša profense go thibela tšhomišompe le dipolao tša basadi le bana eupša seo ga se sa direga mme bosenyi bo tšwela pele go oketšega ka fase ga boetapele bja gagwe. Ka tlase ga boetapele bja Hadebe, bosenyi go akaretšwa le GBV, bo hlatlogile gomme ka fao profense e hloka moetapele yo moswa.” gwa realo mmoleledi wa DA wa Dinamelwa le Polokego ya Setšhaba, Katlego Phala.
Ge a arabela maikutlo a Tona ya maphodisa, Bheki Cele, a go re go lwantšha bosenyi ga se boikarabelo bja maphodisa feela eupša gape le bja maloko a setšhaba, kudu moo bosenyi bo atilego gona, Phala o ile a dumela seo eupša a šupa gore ka nako ye nngwe e no ba go palelwa ga baetapele.
“Setšhaba se swanetše go šoma le maphodisa ka nnete. Re bone setšhaba se šoma le wona eupša nnete ya taba ke gore maphodisa a nyaka ditlabakelo. Ge go na le boetapele bjo bo fokolago, ba ka se be le ditlabakelo tšeo di lekanego. Re ile ra ipiletša gore go abje dikoloi tša maphodisa tše ntši le banyakišiši go nyakišiša dipolao tša dipolaseng le bohodu bja leruo gare ga tše dingwe eupša ga go selo seo se dirilwego. Ka fao, seo ke go palelwa ga boetapele go netefatša gore maphodisa a na le methopo ye e lekanego go dira mošomo wa wona,” Phala a realo.
Hadebe o thomile go šoma bjalo ka mokhomišinare ka la 1 Mosegamanye 2021, a tšeya taolo go tšwa go mokhomišinare wa profense yo e rotšego modiro, Molefotenente General Nneke Ledwaba, yo a tlogetšego poso yeo ka ge a be a swanetše go ya phenšene.
“Re kwešiša gore Hadebe ga a na mengwaga ya go feta ye mebedi ka ofising ya gagwe eupša go na le maemo ao ge motho a a tšeya re ka se rego re swanetše go mo fa nako, kudu ge re lebelela bosenyi. Re nyaka moetapele yo a tlago netefatša gore ge a kopana le matona, o a tsebiša ka ga dinyakwa tša rena mo profenseng le ditlabakelo tšeo maphodisa a di nyakago go lwantšha bosenyi,” Phala a realo.
Mokgatlo o re go molaleng gore Hadebe ga a kgone go tliša leuba la bosenyi ka fase ga taolo, gomme ge a sa le ka fase ga taolo, ditšhaba di tla tšwela pele go phela ka poifo.
------------------------------
MMEGI WA SEIPONE //February 29,
POLOKWANE: “Selete sa Vhembe se šegofaditšwe ka go ba le boso bja go kgonagatša go bjalwa ga dimela tša mehutahuta ka dihla tšeo di aroganego mo go bonalago. Dimela tšeo di bjalwago ka bontši ke lefela, dinawa le dipotata ka tlase ga mananeo a nošetšo. Le ge tikologo ye e šegofaditšwe ka mafelo a go fapana fao go ka bjalwago mehutahuta ya dimela, tšweletšo ya temo e angwa thwii ke phišo ya godimo, go fetoga ga dipula, go fetoga ga go ba gona ga meetse, boso bja go fetoga kgafetšakgafetša, kudu komelelo le mafula. Diphetogo tše ga di ame feela tšweletšo ya dijo eupša di ka ama gape le ekonomi ya tikologo. Diphatišišo tša rena di be di lebeletše balemipotlana bao ba lego ka tlase ga mananeo a nošetšo bao e lego basadi le baswa. Diphatišišo tša rena di be di fatolla ka fao balemi ba lebelelago diphetogo tša leratadima ge go lebeletšwe mehuta ya dibjalo tšeo ba di bjalago,” gwa realo Profesa Azwihangwisi Nesamvuni ge a bolela nakong ya kopano Ya Foramo ya Diphatišišo ya Limpopo ka 16 Dibokwane 2024 hotelengtsoko ka ntlenyana ga Polokwane.
“Diphatišišo tša rena di dirilwe Madimbo corridor tikologong ya Mutale fao di bego di ama balemi ba 294 ba basadi le baswa. Tikologo ye ke ya go hloka pula mola e na le go fiša kudu fao e šitišago tšweletšo ya temo. Diphetogo tša leratadima di ama balemipotlana ba mananeo a nošetšo thwii le bokgoni bja bona bja go iphediša ka temo. Phetogo ya leratadima e na le khuetšo go mohuta wa dimela wo o ka bjalwago ka tlase ga mabaka a go fapana. Ka lebaka la go se tsebe, balemi ba bantši ga ba kgone go fetola mekgwa ya bona ya temo go sepelelana le phetogo ya leratadima. Go palelwa ke go fetola mekgwa ya go lema go sepelelana le diphetogo tša leratadima go ka hlola tobo e kgolo ya mašeleng le koketšego ya dikgoba tša mediro kudu ditikologong tša magaeng.
“Diphatišišo di laeditše gore le ge ba bangwe ba sa lemoge bogolo bja diphetogo tša leratadima, bontši bja balemi ba Madimbo corridor ba lemoga diphetogo tšeo di lego gona tša leratadima le khuetšo yeo diphetogo tše di nago nayo go tšweletšo ya temo. Magareng ga tše dingwe, phetogo ya leratadima e oketša palo ya diji tšeo di jago dimela goba tša hlola malwetši ao a amago tšweletšo gampe. Bontši bja pula bo ama tšweletšo ka ge bo hlola komelelo goba mafula ao a gogolago dimela goba mobu mme ka go dira bjalo tšweletšo ya amega gampe. Katlego ya mananeo a nošetšo e laolwa ke bogolo bja pula bjo bo amago bontši bja meetse ao a lego gona ka matamong le didibeng ao a ka dirišetšwago merero ya nošetšo,” Prof Nesamvuni a realo ge a tšwela pele.
“Khuetšo ya phetogo ya leratadima ga esale selo seo se kago tshedišwa mahlo go tšweletšo ya temo. Temogo le kamogelo ya khuetšo ye e thuša balemi go kgetha dibjalo tša maleba tšeo di swanetšanago le diphetogo tša leratadima tšeo di letetšwego. Diphetogo tše di dirile gore balemi ba fetole dibjalo tšeo ba bego ba tlwaetše go di bjala bjalo ka lefela, dinawa le dipotata mme ba leke dibjalo tše diswa bjalo ka tamati, butternut le sebjalo sa ‘occra’ seo e lego se seswa. Temogo ya diphetogo tša leradima e dirile gore balemi ba fetole mekgwa ya bona ya go diriša menontšha (manyora), taolo ya diji tša dibjalo le mekgwa ya tsheketšo ya meetse. Meetse ao a lego gona ka dinako tšohle a nyakega go merero ya bophelo bjalo ka go nwa, go apea le go hlatswa. Go aroganya meetse go merero ye ka moka go nyakega tlhokomelo le tirišano magareng ga batho gore meetse a kgone go lekana merero ya bophelo ka moka go akaretšwa le tšweletšo ya temo.
Basadi le baswa ba dinagamagaeng ba bapala karolo e bohlokwa go morero wa go godiša ekonomi ka tlase ga mabaka a mathata a go hloka thekgo e botse. Bjalo ka batho bao ba lebanego le morero wa go godiša bana goba go itlholela mediro, basadi le baswa ba bapala karolo e kgolo ya go direla bana ba bona dijo, go hlola dikgoba tša mešomo le go godiša ekonomi,” gwa realo Nesamvuni.
MMEGI WA SEIPONE //Mar 08, 2024
MOGALE SEKWELA //Mar 08, 2024
MOGALE SEKWELA //Feb 29, 2024
MOGALE SEKWELA //Feb 28, 2024
//February 23, 2021
MOGALE SEKWELA //April 18, 2020
SESHEGO:Go monate go ba le batho bao o ba ratago kgauswi le wena, kudu ge e le tšatši la gago la matswalo, lenyalo goba segopotšo sa lenyalo. Maloko a Basadi Social Club a phela a netefatša gore ge leloko le na le letšatši la go kgethega, letšatši leo e be la go gopolega. Se ke ka lebaka la gore matšatši a go ikgetha ga a tle gantši mo bophelong.
TSHEPISO MOROKOLO //March 23, 2021
MOHODI, HaManthata: Sekolo sa fase sa Rapoho mo Mohodi HaManthata ka ntle ga Mogwadi (Dendron) se gata ka mošito o tee le diphetogo tšeo di tlišitšwego ke theknolotši. Sekolo se se fetile maemong a go diriša letlapa la go ngwalwa ka tšhoko go ya go letlapa le lešweu la theknolotši la go diriša mohlagase. Letlapa leo le ngwalwa feela ka pene yeo e diretšwego lona.
//December 21, 2020
//December 06, 2020
//October 28, 2020
//July 21, 2020
MMEGI WA SEIPONE //April 22, 2020
POLOKWANE:Tonakgolo ya Limpopo, Chupu Mathabatha, gammogo le Meyaphethiši wa Masepala wa Selete sa Capricorn ba tsogile ba bula panka ya dijo lepatlelong la dipapadi la Peter Mokaba lehono ka Laboraro la 22 Moranang 2020.
MMEGI WA SEIPONE //June 21, 2020
E nngwe ya dithuto tšeo ke nagaganago gore bontši bja rena re a e tseba ka twatši ya khorona, ke gore e kwana le fao go nago le ditšhila. Go sa kgathalege gore na o di bitša ditšhila goba matšhila, fao twatši ya khorona e humanago matšhila, ke fao e nabago maoto Molepo ka go kwešiša gore e fihlile gae. Thuto yeo e tšwelelago go baetapele ka moka ke ya go re ‘hlapa diatla bonnyane metsotswana ye 20’, ‘tlotša diatla ka sebolayaditwatši kgafetšakgafetša’. Ka gona, karolo ya ntwa kgahlanong le leuba la twatši ya khorona, ke ntwa kgahlanong le ditšhila! Ga go dire bjoko goba tlhaologanyo gore o lwantšhe go phatlalala ga twatši ya khorona fela wa se laetše go tshwenywa ke matlakala le matšhila ao a tletšego gohle. Ntwa kgahlanong le twatši ya khorona ke ntwa kgahlanong le ditšhila!
Baphatlalatsi ba Balaodi ke feme yeo e lego ya bathobaso 100% yeo e ngwadiswego ka 2000. Morero wa feme ye ke go fa sedi maleme a SeAforika a Aforika Borwa ka go amega go kgodiso le tlhabollo ya wona. Feme e amega morerong wo ka go phatlalatsa dingwalwa tsa go swana le dikuranta, dimakasine, dipuku le tse dingwe...[ Ditaba ka botlalo ]
Ka Ga RenaDikgokaganoDitaba

------------------------------
MOGALE SEKWELA //February 28,
GROBLERSDAL: Bašomi ba ditirelo tša tšhoganetšo ba swerwe poo nakong ya ge ba leka go thuša molwetši yo a bego a se gona. Se se tla ka morago ga gore bašomi ba go tšwa setišing sa Philadelphia, tikologong ya Moutse ka ntle ga Groblersdal ba hwetše mogala wa go ba laetša gore go na le molwetši yo a nyakago thušo motseng wa Kgobokwane ka Laboraro la 17 Pherekgong 2023.
Bašomi ba rile ge ba fihla lefelong leo, ba hwetša banna ba babedi bao ba nametšego ka sefatanageng sa bašomi bao go ba iša mo molwetši a lego gona. Ba rile go fihla, ba makatšwa ke ge yo mongwe wa banna a ntšha sethunya mme gwa tsupologa bogononelwa ba bangwe ba babedi. Bagononelwa bao ka moka ba ile ba gapeletša bašomi bao gore ba namele ka morago ga sefatanaga sa pele mme ba ba iša lefelongtsoko moo ba ilego ba ba utswetša dillathekeng, jewelari, tšhelete yeo ba b go ba e swere mme ba gapeletša yo mongwe gore a ba romele tšhelete a šomiša sedirišwa sa sellathekeng (banking app).
Mmoleledi wa maphodisa, Colonel Malesela Ledwaba, o re ba nyakišiša molato wa go utswa o itlhamile mme ba kgobokantšhitše sehlopha sa banyakišiši go tsomana le bagononelwa ba. O re dinyakišišo tša pele di šupa gore bašomi ba ba swerwe poo ka morago ga go hwetša mogala wa molwetši wa go nyaka thušo ya pele.
“Re kgala tiragalo ye ka bogale mme sehlopha sa banyakišiši se tsene fase go tsomana le bagononelwa,” a realo.
Ledwaba o re ba ipiletša go mang kapa mang yo a nago le tshedimošo yeo e ka thušago maphodisa go golega bagononelwa gore a ikgokaganye le Captain Simon Nkadimeng go082 303 9907, goba ba leletše08600 10111.
Molekgotlaphethiši wa Kgoro ya Maphelo, Ngk Phophi Ramathuba, o kgadile tiragalo ye ka bogale, a laetša gore ga go amogelege gore bašomi ba pele ba ikhwetše ba le ka gare ga tiragalo ya bosenyi bja mohuta wo.
Ramathuba o re tiragalo ye e beya kotsing maphelo a bašomi ba go ikgafela mešomo ya bona ka go hlankela setšhaba mme se se dira gore ba be le dikgonono nakong ya ge ba hwetša megala ya balwetši le ge e le ya nnete.
“Polokego le tšhireletšo ya bašomi e tla pele mme yo a ba hlaselago o hlasela lefapa ka moka la maphelo le badudi bao ba ba hlankelago. Re ka se dumele tiragalo ya mohuta wo kgahlanong le bašomi bao ba ikemišeditšego go boloka maphelo a batho,” a realo ka go befelwa.
MMEGI WA SEIPONE //Feb 29, 2024
------------------------------
NKOWANKOWA: Lapa la Kevin Shingange (35) yo a bolailwego ka sehlogo ka Labone la 7 Manthole 2023 le palelwa ke go amogela polao ya gagwe. Kevin o bolailwe ka go hlabja ka thipa ke mogononelwa yo go gononwago gore o be a tagilwe ke diokobatši lefelong la go nwela madila go la Nkowankowa ka ntle ga Tzaneen. Mogononelwa yoo, Kenos Mashengete (32) yo a golegilwego, o be a senya thoto ebile a hlasela le bareki nakong ya ge a tlo hlasela Kevin.
Sesi wa Kevin, Elizabeth, o re ba hlakahlakane mme ga se ba hwetša mantšu a go thoba matswalo (counseling) le ge ba dirile dikgopelo.
“Re kgopetše mantšu a go thoba matswalo eupša ra botšwa gore badirelaleago ba ile maikhutšong. Ke na le kgatelelo ya mogopolo mme ke hloka thušo. Ke bone setopo sa moratho wa ka bolotabahu, ka bona le dikgobalo. Le phoofolo ga ya swanela go bolawa ka mokgwa wola,” a realo a rothiša dikeledi.
O re badirelaleago ba tlile lapeng la gagwe efela ga se ba dule lebaka la go feta iri ebile ga se ba bowa gape. “Bjalo ka lapa, re kgopela Kgoro ya Tlhabollo ya Leago gore e re thuše ka go re thoba matswalo ka gore re sa tshwenyegile meboyeng,” a realo.
Elizabeth o re ba ipiletša gape go kgoro ya tsheko gore e sepetše molato wo ka lebelo gore ba kgone go hwetša khutšo. Se ke ka lebaka la gore ba gapeletšega go gopola tiragalo ye šoro ya ge Kevin a bolawa nako le nako ge ba le kgorong ya tsheko.
“Mogononelwa o swanetše go bolela ntloleswiswi. Se se ka se buše Kevin efela go bona mogononelwa a sepela le mebila go ile go roba dipelo tša maloko a lapa la gešo,” a realo.
O re ba ipeletša gape gore go be le dinyakišišo tša go tsenelela go lephodisa le lengwe le le lengwe leo le bego le le tiragalong ka ge go kwagala gore Kevin o bolailwe pele ga maphodisa ao a paletšwego ke go šireletša bophelo bja gagwe.
“Re boditšwe gore ba be ba eme feela okare ba lebeletše kgatišo thelebišeneng. Moratho wa ka nkabe a sa phela ge nkabe maphodisa a dirile mošomo wa wona,” a realo a inamišitše sefahlego.
Mmoleledi wa maphodisa, Colonel Malesela Ledwaba ,o re maphodisa a golegile mogononelwa molatong wa polao, Kenos Mashengete, lefelong la tiragalo mme o gare o tšwelela kgorong ya tsheko ya Nkowankowa.
O tšweletše ka Labobedi, 16 Pherekgong mme molato wa gagwe wa šutišetšwa go Labobedi, 23 Pherekgong go diraa kahlolo.
Mmoleledi wa Kgoro ya Tlhabollo ya Leago, Joshua Kwapa, o ganane le taba ya gore lapa le ga se la hwetša mantšu a go thoba matswalo.
“Modirelaleago wa rena a farafarilwe ke ba bagolo ba gagwe ba etetše lapa le ka Labone, 11 Manthole, go ba kgothatša. Badirelaleago ba rena ba eme komana-madula-e-bapilwe go thuša maloko a lapa le,” a realo.
------------------------------
MOGALE SEKWELA //February 23,
GASEKGOPO: Bontši bja bašomi ba palelwa ke go ya mešomong mme barutwana ba palelwa ke go ya dikolong ge dipula di nele. Se ke ka lebaka la gore tsela ya mabu ya go kgaoletša yeo ba e šomišago go tsena mmotong wa GaMogano go la GaSekgopo ka ntle ga Modjadjiskloof e tletše meetse ebile e na le maraga.
Se se ra gore nako le nako ge pula e nele, badudi ba šala nyanyeng mme ba palelwa ke go sepela. Baotledi ba difatanaga le bona ba palelwa ke go sepela. Badudi ba boditše Seipone gore ba na le mengwaga ya go feta ye lesome ba le bothateng bjo ntle le go hwetša thušo. Ba re tsela ye ke yona ya go kgaoletša yeo ba e šomišago go fihla malapeng a bona ka difatanaga.
Agnes Ngobeni (51) o re go ba boima go šomiša tsela ye ge pula e nele. “Ga re hwetše ditirelo ge pula e nele. Difatanaga tša thušo ya pele, tša maphodisa le tša go rwala bahu ga di kgone go tsena motseng wa rena,” a realo.
Ba bangwe ba badudi ba re go ba boima ge pula e ka na matšatši a go latelelana. “Borangwebo ba re lefiša mašeleng a godimo gore ba re tlišetše tšeo re di rekilego ka lebaka la seemo sa tsela ye. Re nyaka thušo ya ka pela ka gore maphelo a rena a ka se eme ka seemo seo baetapele ba rena ba ka se lokišago ka pela,” gwa realo Lucas Mafa (36).
Ba fela ba leka go lokiša tsela ye ka morago ga dipula efela e ya senyega ge pula e ena gape. Ba re ba lekile go kgopela thušo go masepala wa bona wa Greater Letaba efela ga ba e hwetše.
“Tsela ye ga se e telele moo masepala o ka lahlegelwago ke mašeleng a godimo go e lokiša efela re palelwa ke go kwešiša gore ke ka lebaka la eng re palelwa ke go hwetša thušo. Bana ba rena ba palelwa ke go ya dikolong mme bašomi le bona ba ba kotsing ya go lahlegelwa ke mešomo ge pula e nele,” gwa realo Tshepišo Modiba (47).
Mmoleledi wa masepala, Lovers Mainetje, o re ba gare ba kgoboketša ditshenyego tšeo di hlotšwego ke dipula mme ba tlo kgona go phatlalatša leano la tharollo ge ba feditše.
------------------------------
TSHEPO MAEKO //February 23,
POLOKWANE: Baotledi ba bane bao go gononwago gore ba ba be ba otlela difatanaga tša bohle tša mohuta wa Bolt mme ba bego ba tshwenya le go amoga banamedi diphahlo tša bona go ralala le toropokgolo ya Polokwane, ba swerwe ke maloko a setšhaba.
Ge balekani le baratani ba be ba keteka letšatši la baratani ka Labobedi la di14 Dibokwane 2023 le go rekelana dimpho, bagononelwa ba bane ba ile ba hwetša dimpho tša dingwathameratha. Bagononelwa ba ile ba hlaselwa ke maloko a setšhaba, go ya ka dipego, ba hlobolwa gomme ba sepetšwa le toropo ba le ka šeleng goba maponapona.
Limpopo ehailing Services e ipeile kgole le ditiro tšeo eupša e boletše gore bagononelwa bao ba banna ba bane ba be ba itira baotledi ba Bolt mola ba šoma ka tshedimošo ya bofora ya baotledi ba Bolt fao ba bego ba hula banamedi.
Mohlankedi wa dikamano tša setšhaba go tšwa go Limpopo ehailing Unity, Aubrey Phasha, o re bagononelwa e no ba dinokwane tša nnete “Re ipea kgole le go bethwa ga banna ba. Re tsebišitšwe ka bona feela ka dikgokaganyo tša leago. Ka fao, re dirile dinyakišišo mabapi le seo, eupša re ka tiišetša gore ba be ba šoma ka diprofaele tše di utswitšwego”.
Go ya ka Phasha bagononelwa ba be ba dutše ba tshwenya le go hula bontši bja baithuti go tšwa TUT dithoto tša bona.
“Re ile ra kwa dingongorego go tšwa go banamedi, ra nyakišiša gomme re hweditša gore ba be ba dutše ba šomiša diprofaele tše di utswitšwego”.
Phasha o boletše gore go netefatša polokego ya banamedi, ba kopane bjalo ka lekala go ahlaahla gore ba ka ba šireletša bjang gabotse. “Ga se la mathomo ditiragalo tša mohuta wo di direga. Disenyi tše di be di utswa dikoloi tša rena nakong yeo e fetilego gomme bjale ka morago ga go bona gore re kgonne go latela le go bušetša dikoloi tša rena, bjale mokgwa wa bosenyi o fetogile gabjale. Ba utswa diprofaele tša baotledi mme ba di šomiša bjalo ka tša bona. Re dira se sengwe le se sengwe seo se lego maatleng a rena go netefatša polokego ya banamedi”.
Phasha o tšwetše pele go hlohleletša banamedi go netefatša gore nomoropoleiti ya sefatanaga seo se tlago go ba tšea ka morago ga ge ba kgopetše go namela, e swanetše go sepelelana le yeo e lego go app yeo re e dirišago go ditirelo tše tša dinamelwa.
“Selo sa bohlokwa kudu seo banamedi ba ka se dirago go netefatša gore ba dula ba bolokegile, ke go hlahloba nomoropoleiti ya koloi yeo e ba latago. E swanetše go sepelelana le yeo e lego godimo ga app”.
Go ya ka ditatofatšo, yo mongwe wa bagononelwa o lahlegetšwe ke bophelo bja gagwe mo tshepedišong yeo. Ge a arabela tatofatšo yeo Phasha o boletše gore ba bone gape ditatofatšo tšeo di phatlaletšego go dikgokaganyo tša leago eupša ga se tša hlwa di netefatšwa .
“Bjale re leka go nyakišiša gore batho ba ba be ba šomiša dikoloi le diprofaele tša bomang,” o okeditše ka go realo.
------------------------------
POLOKWANE: Democratic Alliance (DA) mo Limpopo e re e tshwenyegile ka go oketšega ga bosenyi ngwaga o mongwe le o mongwe mo profenseng. Mokgatlo o be o lebišitše go pego ya kotara ya boraro ya dipalopalo tša bosenyi tšeo di tsebagaditšwego ke Tona ya maphodisa, Bheki Cele, ka Labohlano la 17 Hlakola 2023.
DA e ipileditše gore mokhomišinare wa Maphodisa mo Limpopo, Lieutenant General Thembi Hadebe, a role modiro ka pela. Mokgatlo o re go tloga ka la 1 Diphalane 2022 go fihla ka la 31 Manthole 2022, go begilwe melato ya bosenyi bja go kgwatha batho ya go balelwa go 12 297 mo Limpopo. Yeo ke koketšego ya melato ye 1724 ge e bapetšwa le dikgwedi tšeo ka 2021. Go kotara ya boraro, maloko a 136 a setšhaba a ile a lebana le bosenyi bja dikgaruru letšatši le letšatši. DA e re go begilwe melato ya thobalano ye 1396 moLimpopo. Melato ye 1198 ya yona e be e le ditiragalo tša go kata, e lego koketšego ya ngwaga ka ngwaga ya 20.6%, tše ka moka di le ka fase ga boetapele bja Hadebee.
Mokgatlo, godimo ga seo, o boletše gore o be o na le tumelo go Hadebe “Re be re na le tumelo go yena kudu ka ge e le mokhomišinare wa mathomo wa mosadi mo profenseng. Re mo amogetše ka ge re be re holofela gore o tla thuša profense go thibela tšhomišompe le dipolao tša basadi le bana eupša seo ga se sa direga mme bosenyi bo tšwela pele go oketšega ka fase ga boetapele bja gagwe. Ka tlase ga boetapele bja Hadebe, bosenyi go akaretšwa le GBV, bo hlatlogile gomme ka fao profense e hloka moetapele yo moswa.” gwa realo mmoleledi wa DA wa Dinamelwa le Polokego ya Setšhaba, Katlego Phala.
Ge a arabela maikutlo a Tona ya maphodisa, Bheki Cele, a go re go lwantšha bosenyi ga se boikarabelo bja maphodisa feela eupša gape le bja maloko a setšhaba, kudu moo bosenyi bo atilego gona, Phala o ile a dumela seo eupša a šupa gore ka nako ye nngwe e no ba go palelwa ga baetapele.
“Setšhaba se swanetše go šoma le maphodisa ka nnete. Re bone setšhaba se šoma le wona eupša nnete ya taba ke gore maphodisa a nyaka ditlabakelo. Ge go na le boetapele bjo bo fokolago, ba ka se be le ditlabakelo tšeo di lekanego. Re ile ra ipiletša gore go abje dikoloi tša maphodisa tše ntši le banyakišiši go nyakišiša dipolao tša dipolaseng le bohodu bja leruo gare ga tše dingwe eupša ga go selo seo se dirilwego. Ka fao, seo ke go palelwa ga boetapele go netefatša gore maphodisa a na le methopo ye e lekanego go dira mošomo wa wona,” Phala a realo.
Hadebe o thomile go šoma bjalo ka mokhomišinare ka la 1 Mosegamanye 2021, a tšeya taolo go tšwa go mokhomišinare wa profense yo e rotšego modiro, Molefotenente General Nneke Ledwaba, yo a tlogetšego poso yeo ka ge a be a swanetše go ya phenšene.
“Re kwešiša gore Hadebe ga a na mengwaga ya go feta ye mebedi ka ofising ya gagwe eupša go na le maemo ao ge motho a a tšeya re ka se rego re swanetše go mo fa nako, kudu ge re lebelela bosenyi. Re nyaka moetapele yo a tlago netefatša gore ge a kopana le matona, o a tsebiša ka ga dinyakwa tša rena mo profenseng le ditlabakelo tšeo maphodisa a di nyakago go lwantšha bosenyi,” Phala a realo.
Mokgatlo o re go molaleng gore Hadebe ga a kgone go tliša leuba la bosenyi ka fase ga taolo, gomme ge a sa le ka fase ga taolo, ditšhaba di tla tšwela pele go phela ka poifo.
------------------------------
------------------------------
GASEKGOPO: Gore barutwana ba ithute gabotse, ba swanetše go ithuta lefelong la maleba la go bolokega. Efela se ga se seo se diregago sekolong sa fase sa Lebowaganyane go la GaSekgopo ka ntle ga Modjadjiskloof. Se ke ka lebaka la gore sekolo se ga se na diphapoši tšeo di lekanego gammogo le phahlo. Gonabjale batswadi ba tshwenywa ke gore seemo se se ka huetša dipoelo tša bana ba bona.
Seemo se se dirile gore barutwana ba go feta 70 ba pitlagane ka gare go phapoši ye tee. Ka gare go diphapoši tše dingwe, barutwana ba dula kgauswi le letlapa mme se se dira gore go be boima gore morutiši a ngwale letlapeng le go sepela gare ga barutwana. Sekolo se se agilwe ka 1995 mme batswadi ba dumela gore Kgoro ya Thuto ga e ba ele tlhoko ka ge sekolo se se be se swanetše go ba se hlabolotšwe kgale.
Batswadi ba tshwenywa ke gore ge seemo se se ka tšwela pele, thuto ya bana ba bona e ile go ba kotsing mme ba ile go gapeletšega go iša bana ba bona dikolong tše dingwe.
“Bana ba rena ba na le ditokelo tša go hwetša thuto ya maleba efela ba tlo e hwetša bjang ka gare ga seemo se,” gwa realo motswadi wa mengwaga ye 36.
Ba ikanne go tswalela sekolo se ge dinyakwa tša bona di ka se elwe tlhoko ka pela. Modulasetulo wa lekgotlataolo la sekolo o re ba ngwaletše Kgoro mangwalo a mmalwa ka seemo se efela ga go seo se diregago.
“Seo re se botšwago ke gore sekolo sa rena se akareditšwe ka gare ga dipalo tša dikolo tšeo di swanetšego go hlabollwa efela ga go seo se diregago,” a realo.
Nakong ya ketelo ya go hlahloba sekolo se, moetapele wa mokgatlo wa Build One South Africa (BOSA) profenseng ya Limpopo, Timothy Maluleke, o re barutwana ga ba na didirišwa tša maleba.
“Re na le bothata bjo bogolo ka gore Kgoro ga e na leano la go thuša bana ba rena. “Ba ile go ithuta bjang moo ba pitlaganago gona? Barutiši le bona ba hlakahlakane ka seemo se,” a realo.
Maluleke o re ba ile go ngwalela Kgoro gore e tliše diphapoši tša go thetha ge ba emetše go aga diphapoši tša tlaleletšo. Mmoleledi wa Kgoro ya Thuto, Mike Maringa, o re ga se ba hwetše taba ye. “Go ra gore e sale seemong sa sedikothuto,” a realo.
------------------------------
POLOKWANE: Badudi ba Seshego le Polokwane bao ba sa kgotsofalago ka kabo ya ditirelo ba ipiletša gore Meyaraphethiši wa Polokwane Makoro Mpe a role modiro. Kgabagareng ga dipula tšeo di tsoratlago mo profenseng ebile toropo ya Polokwane e itemogela mafula, badudi ba re dipompo tša bona di tšwela pele go oma. Badudi ba ba bolela se morago ga gore Mpe a laodišetse boraditaba ka ga seemo sa meetse masepaleng.
Yo mongwe wa badudi bao, George Malusi, o re ba tšwela pele go kopana bjalo ka badudi go rulaganya mogwanto wo o ka bago gona wa go itokolla ga Mpe. “Re nyaka go neela memorantamo wa rena wa dingongorego go kantoro ya tonakgolo, SALGA le masepala wa Polokwane”.
O tšwetše pele go bolela gore bjalo ka badudi ga ba kgotsofale ka seemo sa ditirelo go tšwa mmasepaleng “Re nyaka gore meyara yo a tlago re fa ditirelo tša boleng bjo bokaone”.
Malusi o tlaleleditše ka gore badudi ba ile ba šupa gore ga se meetse feela ao ba llago ka wona eupša le kgaotšo ya mohlagase le mebila yeo e sa sepelegego gare ga tše dingwe “ Re kwa feela ka ditirelo tše botse ge ba tsebiša boraditaba eupša ge e le fao re dulago gona ga go na selo se sebotse seo re se bonago” gwa realo Malusi.
Mpe ge a be a efa polelo ka ga seemo sa meetse ka la tharo Dibokwane 2023 o boletše gore badudi ba swanetše go efoga go senya thoto ya masepala ge ba na le dingongorego eupša ba batamela le go bolela le yena.
“Re kopane le ditlhohlo tšeo di bakilego tlhokego ya meetse go akaretšwa go se šome gabotse ga dipompo le mekoti e mentši ya meetse ya go borwa yeo e sa šomego”. Mpe o boletše gore le ge go le bjalo Lepelle Northen Water le masepala ba ba tsene seemo ka bogare.
“Lepelle Northern Water e ile ya tšea sephetho sa go lokiša dipompo le metšhene yeo e senyegilego, e rarolla go dutla ga diphaephe mola masepala o tsošolosa melete ya meets yeo e bego e sa sa šome. Re thiba diphaephe le divalve tšeo di bego di dutla gape re lokela dijenereitha kua lifelong la go hlwekiša meetse la Dalmada go thuša ge go na le kgaotšo ya mohlagase“
Mpe o re: “Masepala o tla netefatša gape gore mašeleng a a hwetšagala bakeng sa go hloma dijenereitha go diteišene ka moka tša dipompo le mafelo a tlhwekišo ya meetse”.
Mpe o boletše gore boipelaetšo bjo bongwe bjo bo rulagantšwego, bo rulagantšwe ke beng ba dilori ka maitekelo a go bušetša morago sephetho sa masepala sa go tlogela go šomiša dikhamphani tša praebete go iša meetse ka dilori ditšhabeng tšeo go nago le tlhaelelo ya meetse. O laeditše gape gore boipelaetšo bjo bongwe bo theilwe godimo ga maikemišetšo a dipolitiki a go šitiša Polokwane pele ga dikgetho tša bosetšhaba tša 2024.
Malusi o tswetše ka mare ditatofatšo tša Mpe tša go re ye mengwe ya mengwato e huetšwa ke dipolitiki. “Ga go selo sa dipolitiki ka boipelaetšo bjo. Rena bjalo ka badudi, re boutela baetapele ba gore ba kgone go re fa ditirelo. Ge ba sa dire bjalo, re boela morago ra ipiletša gore ba itokolle. Re nyaka feela ditirelo, go felela fao”. Malusi o re ba lekile go rulaganya dikopano le Masepala eupša ba kopane le dipela di thotha.
Mafelo a go hlwekiša meetse a Ebenezer le la Olifantspoort bjale ga a sa itemogela kgaotšo ya mohlagase.
------------------------------
TZANEEN: Ka go šomiša makala a mafelo a go alafa balwetši ka tšhomišo ya Nuclear Medicine gammogo le lefelo la go itšhidulla la Medi Spa, Dr Ntanganedzeni Muambadzi o ikana go kaonafatša ditirelo tša maphelo le go lwantšha tlhokego ya mešomo ya bafsa mo Limpopo. Mosadi a nnoši ebile e le setsebi sa mathomo sa meriana ya nyutleara mo Limpopo, Muambadzi o re ponelopele ya gagwe e nepile go tliša tlhokomelo ya kalafo ya maemo a godimo kgauswi le ditšhaba tšeo di hlokago. O boletše se ge a be a tsebagatša le go bula semmušo Medi Spa ya gagwe mo Tzaneen ka la 4 Dibokwane 2023.
Muambadzi o ile a šupa gore sehlopha sa gagwe ke sa mathomo go tsebagatša Positron Emission Tomography and Computed Tomography (PET-CT Scan) mo Limpopo. Go ya ka yena, badudi ba profense ye ba be ba gapeletšega go ya profenseng ya Gauteng go dira PET-CT mola profense ya Gauteng le yona e se na di PET-CT scan tša go feta tše tshela ka ge di hwetšwa ka sewelo.
“Bongaka bja rena bja ‘nuclear’ ke tirelo ya maemo a lefase. Re ba mathomo go tliša PET-CT mo profenseng gomme se ke kgato e kgolo. “PET-CT ke motšhene wo o nago le bobedi bja kalafo ya nuclear le CT scan. Wo ke motšhene wo o kgonago go bonega (scan) mmele ka moka wo o šomišwago malwetšing a go fapafapana. Gare ga tše dingwe, o kgona go bonega hlogo, molala le bjoko. Re bonega balwetši gomme ra ba fa kalafo go ya ka bothata bjo re bo hwetšago. Balwetši bao ba sa kgonego go kgotlelela kalafo ya dikhemikhale goba chemotherapy re ba fa kalafo ya rena ya dihlare”.
PET-CT ke tshepedišo yeo e kopanyago diswantšho go tšwa go positron emission tomography (PET) scan le computed tomography (CT) scan. Di- PET le CT scan di dirwa ka nako e tee ka motšhene o tee. Di- scan tšeo di kopantšwego di nea diswantšho tše di nago le dintlha tše dintši tša mafelo a ka gare ga mmele go feta ka moo sekena se sengwe le se sengwe se se neago ka bosona. PET-CT scan e ka dirišetšwa go thuša go hlahloba malwetši bjalo ka kankere, go rulaganya kalafo goba go hwetša ka moo kalafo e šomago gabotse ka gona.
Ditsebi tše dingwe di re e bontšha tshepišo ye e kgethegilego ka go hlahloba le kalafo ya kankere ya maswafo, go sekaseka bolwetši bja go wa bja Alzheimer le bolwetši bja ditšhika tša pelo.
Muambazi o belegwe le go godišwa mo Limpopo mme o re o bone nyakego ya kalafo ya nuclear mo profenseng. “Ge e le gabotse ke tšwa mono profenseng. Ke be ke dula ke tseba gore ka morago ga dithuto tša ka profenseng ya Gauteng, ke tla tla gae gomme ka fa ditirelo go batho ba gešo ka gore mo ke mo medu ya ka e lego gona,” Muambadzi a realo ka boitshepo.
O tshwenyegile ka go oketšega ga tlhokego ya mešomo ya bafsa mme o šetše e thwetše bašomi ba go feta 20 “Mmušo o ka se kgone go hlola mešomo o nnoši. Re thwala bafsa ba bantši, maikemišetšo e le go fokotša tlhaelelo ya mediro,” a realo.
------------------------------
MMEGI WA SEIPONE //February 22,
POLOKWANE: “Ke rata go hlotla maaka ao re felago re a botšwa a go re Seisemane ke leleme la boditšhabatšhaba leo le bulelago batho menyetla bophelong. Go na le batho ba go feta 7 bilione mo lefaseng gomme Seisimane se bolelwa feela ke batho ba 1, 3 bilione. Mandarin kua China e bolelwa ke batho ba go feta 1, 3 bilione mola Sefora le sona se bolelwa ke batho bao e ka bago 1, 4 bilione. Ke maaka feela gore Seisemane se ka bulela motho menyetla bophelong.
Bjalo ka Aforika Borwa, re swanetše go tiiša taba ya go ruta ka maleme a mabedi ka diphapošing fao thuto e ithekgilego ka leleme la ka gae. Ke rata go hlotla le diyunibesithi tšeo di phegeletšego go ruta ka leleme le tee yeo e lego taba yeo e thibelago baithuti go kwešiša ka botlalo tšeo ba ithutago tšona,” gwa realo Mna Jabavu Dantile yo e lego Molaodiphethiši wa Maleme go Pan South African Language Board (PanSALB) nakong ya ge a bolela Letšatšing la Segopotšo sa Boditšhabatšhaba sa Leleme la Letswele letšatšing la 21 Dibokwane 2023 hotelengtsoko ka ntlenyana ga Polokwane.
“Letšatši la Boditšhabatšhaba la Leleme la Letswele ga se moketeko eupša segopotšo sa baithuti ba Bangladesh bao ba ilego ba bolawa ka 1952 ge ba be ba lwela gore leleme la bona la Bangla (esego English) le dirišwe bjalo ka la semmušo. Taba ya go ithuta ka leleme la bona e tšwetše batho ba Bangladesh mohola ka gore ba ithuta dilo ka moka ka leleme la bona. Gonabjale naga ya bona ke e nngwe ya diketapele go merero ya theknolotši. Go na le bao ba dumelago gore theknolotši e nyaka Seisemane fela taba yeo ga se nnete… o ka ithuta theknolotši ka leleme lefe goba lefe. Re swanetše go gapeletša gore maleme a rena a dirišwe ge re nyaka gore a gole. Ge o rata go rekiša eng goba eng mmarakeng wa Dinagakopano tša Yuropa (EU), o gapeletšega go hlalosa setšweletšwa seo ka maleme a 8 a Yuropa. Ge o sa dire bjalo, setšweletšwa sa gago se ka se dumelelwe. Rena re metša dipilisi le dihlare tšeo di hlaloswago ka maleme ao re sa a tsebego. Ge o boloka leleme, o boloka le tsebo yeo e swerwego ka leleme leo. Bothata bjo bogolo bjo bo dirago gore Aforika Borwa e be mošate wa megwanto ke taba ya dikgokagano. Ke hlohleletša badudi ba Polokwane gore ba gane go lefela mangwalo a dikoloto ao a ngwadilwego ka Seisemane mme ba kgorometše gore a ngwalwe ka maleme a bona. Ke mo o tlago bona masepala o phafoga mme o bolediša batho ka maleme a bona. A re kgorometšeng gore re boledišwe ka maleme a rena,” Dantile a realo ge a ruma.
“Ge re boloka maleme a rena, re boloka bohwa bjo borakgoloarena ba re tlogeletšego bjona. Re swanetše go keteka letšatši le ka boikgantšho ka gore maleme a rena a bolela seo re lego sona. Mna Dantile, ke a go tshepiša gore ngwaga wo o tlago re ya go abela barutwana difoka tša bokgoni bja maleme a gabobona. Maleme a rena a a rutwa dikolong fela re nyaka gore batswadi ba re thuše ka go ruta bana ba maleme a ge ba le gae. Bjalo ka Kgoro ya Thuto, moeno wa rena o re‘Thuto ke morero wa Setšhaba’. Go bohlokwa gore re šireletše maleme a rena. Re duma gore bangwadi ge ba ngwala dipuku tšeo di šomišwago ka dikolong, ba šomiše diswantšho tšeo di swanago le rena,” gwa realo Molekgotlaphethiši wa Kgoro ya Thuto, Mdi Mavhungu Lerule-Ramakhanya, ge a efa mantšu.
“Bao ba ntsebago, ba a tseba gore ke bolela segagešo bogolo bja letšatši le lengwe le le lengwe. Go na le mehola e mentši go taba ya go bolela leleme la motho. Ke a dumela gore barutwana ba ka šoma bokaone ge ba rutwa ka maleme a letswele. Re itlemile go maikemišetšo a go re ka 2030, ngwana yo mongwe le yo mongwe a be a kgona go bala ka kwešišo ge a fihla go Kreiti 4. Go bohlokwa gore re be setšhaba sa malementši gomme re phefe go nyenyefatša maleme a batho ba bangwe. Batho ka moka ba tsebja le go itseba ka maleme ao ba a bolelago. Re dira boipiletšo bja gore a re ikamogeleng ka seo re lego sona ka go amogela le go ikgantšha ka maleme a rena,” Lerule-Ramakhanya a realo.
------------------------------
Mmegi Wa Seipone //February 10,
Morutiši wa sekolo seo se phagamego sa Saint Bedes, Lebogang Lemekoane, o re o nyamile nko go feta molomo go bona hlogo ya sekolo seo e mo kgethiša magareng ga pitšo ya gagwe ya bongaka le borutiši. Lemekoane o na le mengwaga e tshela a šoma sekolong seo eupša ga se a ka a ba ka fase ga kgetho e bjalo go fihlela sekolo seo se eba le hlogo ya sekolo ye mpsha.
Lemekoane ga se yo moswa sekolong seo ka ge a bile morutwana tekano ya mengwaga e mehlano. O thomile go šoma sekolong se ka 2017 ka morago ga go fetša mangwalo a gagwe a thuto ya borutiši mme o re o be a dutše a tseba gore o na le pitšo ya semoya.
“Ke be ke dutše ke na le pitšo ge ba nthwala sekolong se. Ba be ba tseba ka botlalo pitšo ya ka ya borakgolokhukhu ka ge ke be ke dutše ke eya sekolong ke apere dipheta le mašhela”.
Lemekoane o re ka Labobedi la di16 Pherekgong 2022, hlogo ya sekolo e ile ya mmitša kopanong gomme ya laetša gore ge a ka tšwela pele go tla mošomong a apere dipheta le mašela a badimo, o tla lahlegelwa ke mošomo. Lemekoane o ile a tšwela pele go bolela gore seo se mo makatšago ke gore pele a ka ba morutiši sekolong seo, o be a dutše a apara diaparo tša borakgolokhukhu ntle le ditlhotlo.
“Hlogo ya sekolo e re moaparo wa ka o tšhoša bana ba sekolo le barutiši mola bana ba bangwe ba lesa sekolo seo ka lebaka la moaparo wa ka. La mafelelo ge ke be ke kopane le hlogo ya sekolo, ke ile ka mmotša gore ke lapišitšwe ke ka fao ke swarwago ka gona gomme a re go nna: “Rwala diporogwana tša gago o sepele” gwa realo Lemekoane.
"E nngwe ya dilo tše di nnyamišago kudu e bile go bona hlogo ya sekolo e eya ka phapošing yeo ke e rutago go botšiša barutwana ge eba ba thabile ka moaparo wa ka," a realo ka manyami.
O boletše gape gore Sello sa gagwe se ile sa hlokomologwa ke mokgatlo wa gagwe wa SADTU ka ge a re mokgatlo o bile le kopano le yena gomme wa mo tsebiša gore a obamele seo hlogo ya sekolo e se bolelago ka ge sekolo e le sekolo seo se etilwego pele ke Baroma.
Le ge go le bjalo, Professional Educators Union (PEU) e kgalemile hlogo ya sekolo ka go tšea magato a bjalo kgahlanong le mošomimmogo le yena ka go bolela gore tše ka moka di thulana le molaotheo wa naga. Modulasetulo wa profense wa PEU, Poncho Gladwin Mabotja, o re se se ka ba se tšwelela go tšwa ditumelong tšeo di fapanego magareng ga hlogo ya sekolo le morutiši.
"Kgoro ya Thuto ga e na moaparo wo o beilwego go ba moaparo wa bašomi ba yona. Ka fao, bohle ba lokologile go apara ka mokgwa wo a kgotsofatšago bona le wa profešenale. Molaokakanywa wa ditokelo o laetša gore motho yo mongwe le yo mongwe o lokologile go latela tumelo yeo a e kgethilego" gwa realo Mabotja.
Ge e le Kgoro ya Thuto ka profenseng e boletše gore e ka se kgone go ahlaahla taba ye ntle le ngongorego ya maleba goba ye e ngwadilwego ke morutiši. Ka fao, morutiši o eleditšwe go ngwala ngongorego ya gagwe, a e romele go Kgoro ya Thuto seleteng sa gagwe. Hlogo ya sekolo e ganne go bolela le boraditaba mme ya re sedikhothuto se tla kgona go rarolla taba yeo e lego ka seatleng ka botlalo.
------------------------------
MOGALE SEKWELA //February 10,
MASEA: Phanuel Maemu o kgauswi le go tswalela polasa ya gagwe ka morago ga go lema mengwaga ye tshela ka lebaka la kgaotšo ya mohlagase. Phanuel (32) go tšwa motseng wa GaMasea ka ntle ga Thohoyandou o na le mathata a tlhokego ya meetse ao a lekanego mme o palelwa ke go nošetša merogo ya gagwe.
Go re a kgone go nošetša gabotse, o nyaka mohlagase diiri tše 24 ntle le tšhitišo.
O be a bjetše khabetšhe, ditamati le green pepper efela di ile tša senyega ka
ge di hloka meets ao a lekanego.
“Ka lebaka la se, ke lahlegetšwe ke mašeleng a go feta R500 000. Se ke
ka lebaka la gore ke paletšwe ke go romela merogo ya ka mmarakeng, ka palelwa
gape le go rekišetša batho ka ge e senyegile. Ke hlokile meetse ao a lekanego
go nošetša,” a realo ka manyami.
Phanuel o thwetše bašomi ba 12 ba go ya go ile le ba 50 ba nakwana. “Ke
gapeletšegile go emiša bašomi bao ba 50 ka ge ke tlo palelwa ke go ba lefa,” a
realo.
O boditše Seipone gore o borile melete e mebedi ya meetse efela molete o
mongwe o senyegile, ka lebaka la kgaotšo ya mohlagase.
“Bonnyane bja mašeleng ao ke a hwetšago, ke a šomiša go lokiša didirišwa
tšeo di sentšwego ke mohlagase ge o bowa goba o sepela. Ke palelwa ke go romela
merogo ya ka mmarakeng ka gore ke hloka mašeleng a go tšhela sefatanaga
makhura,” a realo ka bodutwana.
Phanuel o re gabjale o itokišetša go bjala okra. “Ke rapela gore di tla
phologa gore ke kgone go buša mašeleng ao ke a lahlegetšwego,” a realo.
O re o tla kgona a bjala khabetšhe le ditamati gape ka kgwedi ya Moranang
mme o holofela gore seemo sa kgaotšo ya mohlagase se tla ba se kaonafetše.
“Ge se sa kaonafale, ga ke tsebe gore ke tlile go dira eng ka gore e tla ba
e le mafelelo a polasa ya ka,” a realo. Seemo sa polasa ya gagwe se amile le
badudi.
Moetapele wa sehlopha sa go thuša batho sa Itlhokomele Moafrika, Derrick
Makhubela, o re ge polasa ye e sa šome gabotse, le bona ba a hlaka. “Phanuel o
dula a re thuša ka merogo gore re thuše bahlaki efela gonabjale ga re hwetše
selo ka gore polasa ga e šome gabotse,”a realo.
------------------------------
------------------------------
MMEGI WA SEIPONE //February 10,
Ditšhaba tše dingwe di reng ge di bona rena bathobaso mafelo a rena a kgamathetše ditšhila? Mehlobo ye mengwe e re tšea bjang ge fao re dulago go phela go tletše mekgobo ya ditšhila tša mabotlelo, dipolasitiki, dipampiri, le yona mengatwana ya bana yeo e šomilego? Merafe yeo ye mengwe e reng ka rena ge re phela, re eja, re enwa ebile re pshikologa ka gare ga ditšhila tše dikaakaa tšeo o ka rego ka moka ga rena ga re di bone?
Ke belaela gore moo di lego tee, ditšhaba tšeo ga di re bolele gabotse le gateetee – di swanetše go ba di sa fetše go kgotsa gore na re batho ba ba bjang ba go se šišingwe ditšhila? Fela, ge batho bao ba na le rena, ba ka se bolele – mola ba dibete ba go bolela bošaedi bja rena le go bo šišingwa, ka pejana re re ba na le kgethollo ya semorafe! Nnete ditšhaba tše dingwe di tla tšhaba go phela kgauswi le rena ka gore mo re fihlago gona, ka letšatši le tee feela re tla be re lahletše ditšhila gohlegohle.
Mohlalanyana o monnyane ke motsana wa Mohodi ga Manthata – wona ke o mongwe wa mafelo ao re a bonago a tletše ditšhila tše tša mabotlelo, dipolasitiki, dipampiri le mengatwana ya bana. Motsana wo wa Mohodi o mo magareng ga ditorotswana tša Mogwadi (Dendron ya pele) le Senwabarwana (Bochum ya pele). Motsana wo wa go tlala ditšhila, o dutše mo tseleng ye kgolo ya go leba tikologong ya Blouberg-Makgabeng-Senwabarwana (BMS), yeo e tletšego ka Bohwa bjoo naga ka moka ya Afrika Borwa e ikgantšhago ka bjona.
Na ge baeti ba go tšwa mošamawatle ba feta fao ba bona mekgobo ya ditšhila tšeo, ba reng ka rena? Ba tla re hlompha bjang? Ke ka fao ka mehla re llago ka gore ditšhaba tše dingwe ga di re hlomphe, di a re nyatša ebile di a re kgetholla. Tlhompho e šomelwa bjalo ka moputso - ga se mphiwafela!
Re ka no sola mmušo, go swana le masepala wa Molemole, ra re ga o tope ditšhila kua Mohodi, fela ge rena setšhaba re tšwela pele go lahla ditlakala gohlegohle, go no swana. Ka lehlakoreng le lengwe, baetapele ba dipolitiki bjalo ka bomeyara le makhanselara, ge e le gore ba sa etile setšhaba pele, ba swanetše gore ba bolele le setšhaba. Ba swanetše go kgalema mokgwa wo wo mobe wa go lahla ditšhila gohlegohle. Bao ba thwaletšwego go hlwekiša Tikologo, a ba dire mošomo wa bona, ba hlwekiše e le ka nnete. Bahlankedi ba go thwalelwa merero ya Tikologo ba maemo a godimo, ba hlwa ka diofising tša manobonobo, ditulong tša go dikologa mola Tikologo yeo ba thwaletšwego go e babalela, e tletše ditšhila. Ba ba "borotho tafoleng" (EPW) ba dioborolo tša mmala wa lephotse, le bona o tla humana ba nabile maoto e sale mesong mola bangwe ebile ba patlame, ditšhila di ba dikologile mola ge kgwedi e fela, ba gola tšhelete ya balefi ba metšhelo.
Taba ya tšhilafatšo ya Tikologo ga se metlae le gatee. Baetapele ba reng ge ba bona ditšhila tše – goba re re ga ba di bone? Setšhaba re reng – goba re re ga se di bone? Ge dipula di ena, mengatwana ye ya bana ya go šomišwa, e elela ka dinokeng fao meetse ao a elelago go ya matamong ao re nwago meetse a wona. Afaeye, re nyaka gore go phulege mauba a malwetši pele re ka phafoga le go lwantšha taba ye ya sekobo ya ditšhila gohlegohle?
------------------------------
SEKHUKHUNE: Ngwaga wa dithuto wa 2023 o thomile mme barutwana ba boetše dikolong efela mathata a go swana le tlhokego ya meago a sale gona. Tonakgolo ya Limpopo, Chupu Mathabatha, o amogetše gore dikolo tše dingwe di ka tlase ga kgatelelo ya tlhokego ya meago go swana le diphapoši tša go rutela.
Se se utolotšwe nakong ya ge Mathabatha a etetše selete sa Sekhukhune, sedikothutong sa Tubatse East ka Laboraro, 11 Pherekgong 2023 go lekola go bulwa ga dikolo. O re dikolo tšeo a di etetšego ga di na mengwaga ya go feta e lesome efela palo ya barutwana e oketšegile go tloga go 600 go fihla go 1 500.
“Ntle le thušo ya diphaphoši tša go thetha tšeo dikolo tše di di hweditšego, kgolo ya dipalo tša barutwana e nyaka gore go dirwe dinyakišišo gore re kgone go rarolla mathata a,” gwa realo Mathabatha.
O re ge go bolelwa ka meago, Tubatse ke lefelo la tlhabologo leo palo ya batho ba gona e golago ka lebelo gammogo le barutwana bao ba ingwadišago dikolong.
“Re ile go boledišana le boramoepo lefelong le gore ba re thuše ka go netefatše gore barutwana ba ya dikolong ntle le tšhitišo,” a realo.
Mathabatha o re kgatelelo yeo dikolo di lego ka tlase go yona, e akaretša le barutwana ba go hloka maitshwaro. “Maitshwaro ao a ba le khuetšo ye mpe go dipoelo tša marematlou,” a realo.
Ka ntle le mathata a, Tonakgolo o re o kgotsofaditšwe ke letšatši la mathomo la go bulwa ga dikolo ka profenseng ka morago ga gore Balekgotlaphethiši ka moka ba lekole go bulwa ga dikolo profense ka bophara.
“Ke thabišwa ke gore dikolo tšeo ke di etetšego di bontšhitše bophelo mme barutwana le barutiši ba gorogile ka nako, ba ikemišeditše go ruta le go rutwa. Se se a hlohleletša ka letšatši la mathomo le go bona gore didirišwa tša thuto di fihlišitšwe ka nako,” gwa realo. Mathabatha. O re ba ile go tšwela pele go lekola dikolo tšeo di nago le dipalo tša godimo tša barutwana le tšeo di nyakago thušo.
------------------------------
MOGALE SEKWELA //November 24,
SESHEGO: Badudi ba be ba befetšwe kudu mme ba hlakahlakantšha kopano ka ge
ba nyaka go bolela le Meyaraphethiši wa bona pele ga ge kopano e ka thoma. Se e
be e le nakong ya kopano ya go bitšwa ke Masepala wa Polokwane yeo e bego e
swaretšwe Ngoako Ramahlodi Sports Complex go la Seshego ka ntle ga Polokwane ka
Laboraro la 9 Dibatsela (Nofemere) 2022.
Kopano ye e tla ka morago ga mogwanto wa badudi ba Seshego ka Laboraro, 26 Diphalane 2022, wo o ilego wa tšwa taolong moo pase e fišitšwego, mebila ya tswalela nakong ya ge badudi ba leba masepaleng go fihliša lengwalo la bona la dinyakwa go Meyaraphethiši, Cllr Makoro Mpe.
Maphodisa a ile a gapeletšega go tsena gare go fediša dingangišano efela badudi ba ile ba thoma go opela dikoša ebile ba phaphatha le diatla go thibela diboledi go bolela ka ge ba be ba nyaka go bolela le Mpe feela.
Maphodisa a mangwe a be a beilwe mafelong a go fapana go ralala le Seshego, a mangwe a le kgauswi le moago wa Ngoako Ramahlodi Sports Complex. Badudi ba be ba nyaka go tseba lebaka leo le thibetšego Mpe go bolela le bona nakong ya ge ba gwanta.
Kopano ye e be e rulagantšwe go boledišana le badudi ka mathata ao ba kopanago le wona. Tlhokego ya meetse e be e le taba ye kgolo yeo e bego e lebeletšwe.
Modudi, Malose Thembo, o ile a botšiša gore na ke ka lebaka la eng go tletše maphodisa kopanong ya setšhaba.
“Na Masepala o šomiša maphodisa go re tšhošetša? Bothata bja tlhokego ya meetse ke taba ye bohlokwa kudu mme e swanetše gore e lokišwe ka pela,” a realo.
Badudi ba ile ba nyaka gore Mpe a kgopele tshwarelo ka ge a ile a se be gona go boledišana le bona nakong ya ge ba gwanta.
“Re na le kgwedi tše nne re sa hwetše meetse efela sekoloto sa meetse se nyogela godimo kgwedi ye nngwe le ye nngwe. Naa re patela meetse afe ka gore re be re sa hwetše meetse? ” gwa botšiša bjalo Charles Sello (40).
Meyaraphethiši Mpe o re kopano ye ke mokgwa o mongwe wa gagwe wa go šomela setšhaba mafelong a bona ka mokgwa wa gore masepala o ye bathong, o theeletše mathata a bona mme o a rarolle.
“Gabjale badudi ba hwetša meetse ka morago ga gore re be le dikopano le Tonakgolo Chupu Mathabatha le Tona ya Meetse le Kelelatšhila, Senzo Mchunu.
Ke kgale re hlaka ka meetse efela seemo se thoma go kaonafala. Didirišwa tša rena tša go pompa meetse ga di sa angwa ke kgaotšo ya mohlagase ka ge se se be se šitiša kabo ya meetse,” a realo.
Mpe o re ba gare ga tshepedišo ya go thoma khamphane ya bona ya meetse yeo e tlago go bitšwa, ‘Polokwane Water’ gore ba kgone go abela badudi meetse.
------------------------------
MOGALE SEKWELA //November 05,
SESHEGO: Pase ya Great North Transport (GNT) e swele lorelore nakong ya boipelaetšo bja tlhlokego ya meetse bjoo bo ilego bja tšwa taolong. Pase ye e fišitšwe Zone 2 go la Seshego ka ntle ga Polokwane ka Laboraro la 26 Diphalane 2022. Se se tla ka morago ga gore badudi ba laele gore go se be le senamelwa sa bohle seo se sepelago gore bašomi ba se ye mešomong le gore dikolo le mabenkele di tswalelwe nakong ya boipelaetšo.
Boipelaetšo bjo bo ile bja tšwa taolong mme maphodisa a gapeletšega go thuntšha badudi ba go feta 500 ka dikolo tša dirapara go ba phatlalatša.
Se se tla ka morago ga gore badudi ba Seshego le metsemabapi ba fetše dikgwedi tša go feta tše nne ba hloka meetse. Badudi ba dumela gore ba thuntšhitšwe gore ba palelwe ke go fihliša lengwalo la bona la dinyakwa go meyaraphethiši wa Masepala wa Polokwane, Cllr Makoro Mpe.
Ba tswaletše mebila ka moka ya go tsena le go tšwa ka Seshego ka maswika le mello mme ba tswalela le toropo ya Polokwane nakong ya ge ba lebile masepaleng. Ba ile ba befelwa kudu ge ba sa hwetše Meyaraphethiši Mpe. Malose Thembo o re ba ile go fetola toropo ya Polokwane bjalo ka Vuwani ge ba sa hwetše dinyakwa tša bona.
“Re nyamile nko go feta molomo ka tsela yeo masepala o re swerego ka gona. Le ke lekga la go feta la bone re tliša lengwalo la dinyakwa tša rena go masepala efela re sa hwetše dipoelo. Masepala o a re nyatša,” a realo.
Koko Mapula Mathabatha (63) o re ba ikemišeditše go hwetša ditirelo tša bona. Molekgotlaphethiši wa Kgoro ya Tlhabollo ya Ekonomi, Tikologo le Boeti, Rodgers Monama, o kgadile ka bogale go tiragalo ya go fišwa ga pase
“Re ile go šomišana le maphodisa go nyakišiša tiragalo ye. Go a makatša gore badudi ba fiše senamelwa sa rena se seswa seo re se rekilego ka 2020 gore se šomele setšhaba,” ka pefelo gwa realo Monama.
Boipiletšo bjo bo tla nakong ya ge Meyaraphethiši Mpe a tsenetše dikopano le Tona ya Meetse le Kelelatšhila, Senzo Mchunu, go hwetša tharollo ya bothata bjo bja meetse.
Meyaraphethiši Mpe o re ga ba hlohleletše boipelaetšo bja go tšwa taolong bja go senya thoto ya setšhaba.
“Se ke ka lebaka la gore tshenyo ye e tlo oketša mathata ao re lego ka gare ga wona mme go ka se rarolle selo. Masepala o na le mananeo ao badudi ba ka a šomišago go boledišana le masepala go rarolla mathata a bona,” gwa realo Mpe.
Mmoleledi wa maphodisa, (Brigadier) Motlafela Mojapelo, o re ba botše melato ya
------------------------------
Mmegi wa Seipone //November 05,
POLOKWANE: “Lena, bjalo ka Komiti ya Profense ya Maleme, le hlomilwe go ya ka Molao wa Boto ya Maleme ka Moka a Aforika Borwa (PanSALB Board). Molao wo, o ithekgile ka Temana 6 ya Molaotheo wa Naga. Magareng ga tše dingwe, Temana 6 ya Molaotheo e hlatha maleme a 11 a šemmušo a Aforika Borwa. Mo nakong ye, ka morago ga go šegofatšwa ke palamente le go saenwa ke Mopresitente wa Naga, ye e tla ba e na le maleme a 13 a semmušo ao a tlaleleditšwego ke maleme a Khoi le Nama le Leleme la Dika (sign language),” gwa realo Mna Jabavu Dantile yo e lego Molaodiphethiši wa maleme wa PanSALB nakong ya tlwaetšo ya maloko a maswa a Komiti ya Profense ya Maleme (PLC) ya Profense ya Limpopo ka Mošupologo wa 24 Diphalane 2022 hotelengtsoko mo Polokwane.
“Temana 6 ya Molaotheo, e amogela gore naga /mmušo e lemoga go gwahlafala ga serithi le go theoga ga tirišo ya maleme a setšo a Aforika le gore naga /mmušo o tlamegile go tšeya magato a go bonala le gona a maleba go phagamiša serithi le go tšwetša pele tšhomišo ya maleme a. Ge go bolelwa ka naga goba mmušo fa, go bolelwa ka mmušo ka botlalo bja wona maemong a bosetšhaba, a profense le a pušoselegae. Ka gona, maemong a wona ohle, mmušo o na le boikarabelo bja go phagamiša serithi le tirišo ya maleme a Aforika…ke gore leleme la ka, isiXhosa, goba leleme la gago la Xitsonga, Tshivenda, Sesotho sa Leboa / Sepedi goba isiNdebele. Mmušo o na le boikarabelo…
“Tše nkego Molao wa PanSALB ga se wa lekana, mmušo o na le Molao wa Tirišo ya Maleme a Semmušo (UOLA) [Molao 12 wa 2012]. Ntle le go dikadika, UOLA e bolela thwii seo kgoro ya mmušo, masepala goba setheo sefe goba sefe sa mmušo di swanetšego go se dira go kgotsofatša dinyakwa tša Molaotheo mabapi le maleme. Magareng ga tše dingwe, UOLA e laela dikgoro, dimasepala le ditheo ka moka tša mmušo gore di swanetše go hloma ‘Makala a Maleme’ ka gare ga tšona, go thwala bašomi ba bokgoni go makala ao go akaretšwa Molaodimogolo, go abela makala ao ditlabakelo tša maleba go di kgontšha go abela setšhaba tshedimošo ka maleme ao setšhaba se a bolelago le go a kwešiša gabotse. Modiro o mogolo wa Makala a Maleme, ke go bona gore setšhaba se humana tshedimošo ya maleba, dipego le go kgoboketša tsebo ya boikarabelo, dinepo le ditiragalo tša kgoro, masepala goba setheo sefe goba sefe sa mmušo. Nepokgolo ya Makala a Maleme ke go kgontšha mmušo, magatong ka moka a pušo, go ikarabela go setšhaba seo ka motšhelo se lefelago megolo le ditlabakelo ka moka tšeo kgoro, masepala goba setheo sa mmušo se di bitšago ‘thoto ya sona’,” ka boiketlo a thekgile ditho Dantile o ile a realo.
“Go na le ditaelo tšeo Molaotheo le melao e mengwe e di filego, dikgoro, dimasepala le ditheo tša go fapana tša mmušo mabapi le dinyakwa tša maleme. Bogolo bja mošomo wa lena bjalo ka PLC ke wa tekolo (monitoring). Modiro wa lena ke go lekola gore na kgoro, masepala goba setheo sefe goba sefe sa mmušo se obamela ditaelo tša Molaotheo le melao e mengwe mabapi le ditshwanelo tša maleme. Na kgoro, masepala goba setheo sa mmušo se na le pholisi ya maleme? Na Lekala la Maleme le hlomilwe, go thwetšwe batho ba maleba ebile lekala le abetšwe ditlabakelo tša maleba go le kgontšha go phethagatša modiro wa lona ka bothakga le botswerere? Na Makala a Maleme ka kgonthe a gona ditheong tša mmušo mme a hlankela setšhaba ka go se bolediša ka leleme la sona? Woo ke wona modiro wa lena… tekolo.
“Ga se modiro wa lena, bjalo ka PLC, go hloma goba go laola mananeo le diprojeke…woo ga se modiro wa lena. Mananeo le diprojeke di hlongwa ke dikgoro, dimasepala le ditheo tša mmušo bjalo ka karolo ya maano a tšona a go phethagatša dinyakwa tša Molaotheo mabapi le ditokelo tša maleme. Modiro wa lena ke wa tekolo…wa go lekola gore na dikgoro tša mmušo, dimasepala le ditheo tše dingwe tša mmušo di obamela Molaotheo le melao e mengwe ka go phethagatša ditokelo tša maleme bjalo ka ge go nyakega?
“Bjalo ka PLC, le setheo seo se šomago ntle le go tšeya lehlakore. Ga le šomele mmušo fela le šoma nawo go phethagatša dinyakwa le ditlhologelo tša Molaotheo. Mo profenseng, badirišani ba lena ba bohlokwa ke Kgoro ya Dipapadi, Bokgabo le Setšo le Molekgotlaphethiši wa yona gammogo le Lekgotlatheramelao la Profense. Modiro wa lena ke go šomišana le bobedi bjo fela ga le ikarabele go bjona – le ikarabela go Boto ya Maleme ka Moka a Aforika Borwa. Boto e ikarabela thwii go Palamente ya Bosetšhaba,” a iketlile, Dantile o ile a realo a hlalosa ka fao ditheo tšeo di fapanego tša mmušo di šomišanago le go abelana maatla le boikarabelo.
------------------------------
SESHEGO: Go goleng ga gagwe, Dinah Phaswana o be a hlorišwa sekolong ka ge a be a tseba thuto ya dipalo mme se e be e le go dira gore a nyame moyeng. Dinah (22) go tšwa Extension 71, Seshego, ka ntle ga Polokwane o ile a ba a nagana go tlogela sekolo efela o ile a tšwela pele ka lebaka la tlhohleletšo ya bagwera le ba lapa la gagwe gore a kgone go fihlelela ditoro tša gagwe.
Se ke ka lebaka leo a feleleditšego a aloga dithutong tša gagwe tša tikrii ya Bachelor of Science (BSc.) yunibesithing ya Limpopo ka Labohlano, 14 Diphalane 2022.
Ba lapa la gagwe ba ile ba rulaganya moletlo wa go aloga wa go wa sephiri ka Mokibelo, 15 Diphalane 2022 go mo leboga ka ge a ile a se fele moya dithutong tša gagwe.
O be a thakgetše kudu ge a goroga lapeng la gabo mme a hwetša bagwera, baagišane le ba lapa la gagwe ba kgobokane go keteka katlego ya gagwe.
Go phadimiša tikrii ya gagwe, o hweditše dihlora (distinction) go thuto ya (Advanced Linear Programming). Sesi wa gagwe, Mmamafa (40), o re ba rulagantše moletlo wo go keteka le go mo leboga ka ge a dirile gore ba ikgantšhe ka yena.
“Ga a tsebe go keteka selo bophelong bja gagwe… go pala le letšatši la gagwe la matswalo. Ka fao, re bone go le bohlokwa go rulaganya moletlo wo gore re mo lebogiše ka boitapišo bja gagwe le katlego yeo a e fihleletšego. Le rena re ikgantšha ka ngwanaborena wa go humana dihlora…le gona ka thuto ya mahlale a theknolotši? O šomile ngwana yo? Go humana dihlora yunibesithi? Gape go humana dihlora ke taetšo ya gore ye thuto yona o e swara ka ditsebe tše a e bintšha…a e šoga gore e lebelelele ka mo le ka mola,” ka boikgantšhoMmamafa a realo.
“Re be re nyaka gore katlego ya gagwe e be tlholontshwa… e be selo seo a tlago go se gopola bophelo bja gagwe ka moka. Ga se a re fe mathata ge a gola mme o be a re theeletša ge re bolela le yena ka ditaba tša bophelo. O na le tsebe. Le ge re be re bona ka moka gore o šoma ka maatla le kgopolo ya gore a ka bowa ka dihlora ga se ya ka ya re batamela. Ka gona, ka moka re boledišane sephiring yena a sa tsebe gore re mo direle moletlo wa semaka ka gore le yna o re makaditše,” gwa realo Mmamafa.
Mogwera wa gagwe, Emily Segwadile (22), o re o ikgantšha ka katlego ya gagwe. “O šomile ga boima gore a fihle mo a lego gona le ge e le gore go be go le boima. Bjale ke nako ya gore a je mphufutšo wa phatla ya gagwe,” a realo.
Motswadi wa gagwe, Mokgadi (57), o rile: “Ke ya mo leboga ka ge a alogile ka gore ke seo ke bego ke mo dumela sona. Ke phophoma lethabo mme ka lebaka leo ga ke na mantšu a mantši. Ngwanaka, o dirile gore ke ikgantšhe ka wena mme o dirile gore pelo ya ka e
------------------------------
------------------------------
MOGALE SEKWELA //September 12,
POLOKWANE: Thaloko ya mašeleng yeo e sego molaong e fediša mešomo ebile e phuhlamiša ekonomi ya Aforika Borwa ka ge ekonomi e lahlegelwa ke dibillione tša diranta tša motšhelo ngwaga ka ngwaga.
Ka maitekelo a go fediša se, boramoalo ba Limpopo Gambling Board (LGB), ka tšhomišano le maphodisa ba kgonne go kgoboketša metšhene ye 183 ya go ralošwa ka mašeleng ya Chinese Roulettes gammogo le dibaledi tšeo di ralošwago ka mašeleng mafelong a go fapana, profense ka bophara.
Didirišwa tše di kgobokeditšwe nakong ya dikgwedi tše tshela tša go feta. Molekgotlaphethiši wa Kgoro ya Tlhabollo ya Ekonomi, Tikologo le Boeti (LEDET), Thabo Mokone, a na le maloko a LGB ba kgatlile metšhene yeo mo Polokwane.
Molekgotlaphethiši Mokone o gateletše gore metšhene ye ga e senye maphelo a batho feel aka go ba amoga tšhelete yeo ba e nyakago go iphediša efela di utswetša ekonomi ya Aforika Borwa dibillione tša diranta tša motšhelo ka ge beng ba yon aba sa lefe motšhelo godimo ga tšhelete yeo ba e kgoboketšago.
“Ke befedišwa ke gore bao ba golegwago gammogo le dikotlo tšeo di lefelwago ga di rute batho molao wa gore ba tlogele tšeo ba di dirago ka ge bontši bja bona ba golegwa kgafetšakgafetša. Ge batho ba kwešiša melao ya go laola dipapadi tše tša go bapalwa ka tšhelete, ba ka se dumele go dirišwa ke batho nako le nako. Ke ipiletša gore go be le dikotlo tše boima go bao ba tšwelago pele ka melato ye mme bao ba hwetšwago la mathomo, ba hwetše kotlo ya tefo ya mašeleng le go rutwa gore go gweba ka metšhene ya mohuta wo ke go tshela molao,” gwa realo Mokone.
Gabjale dilete tša Capricorn le Waterberg ke tšona di nago le dipalo tša godimo ka ge bontši bja didirišwa di hweditšwe mafelong a. Mafelo a mangwe ga a na mangwalo a maleba moo e lego gore metšhene ye e beilwe mabenkeleng a mannyane dispaza ao a laolwago ke batho bao ba se nago mangwalo a go ba mo Aforika Borwa.
Molaodiphethiši wa Limpopo Gambling Board, Gregory Makoko, o boditše Seipone gore nepo ya bona ya go kgatla metšhene ye ke go lemoša batho gore ba kgahlanong le go ralošwa ga mašeleng ga go se be molaong.
“Re ipiletša go badudi gore ba lemoše maphodisa ge ba bona ditiragalo tša mohuta wo di diragala. Metšhene ye ga e nyakege ka ge e šitiša letseno la rena. Batho bao ba dirago kgwebo ya metšhene ya go ralošwa ka tšhelete, ba swanetše go ingwadiša le rena gore re kgone go ba lefiša motšhelo godimo ga letseno lao ba le dirago. Tšhelete ya motšhelo ke yona yeo mmušo o e dirišago go aba ditirelo tša meetse, mohlagase, go aga dintlo, ditsela le ditirelo tše dingwe tšeo mmušo o di abelago setšhaba. Bothata bja metšhene yeo e sego molaong ke gore batho ba kgoboketša tšhelete go tšwa go badudi bao ba ralošago metšhene ye gomme tšhelete yeo e ya ka dipotleng tša bona ntle lr gore ba lefe metšhelo.Taba yeo ke go utswetša mmušo le setšhaba, ” gwa realo Makoko.
------------------------------
MMEGI WA SEIPONE //September 12,
POLOKWANE: “Bjalo ka SANRAL, re setheo sa setšhaba seo boikarabelo bja sona e lego go ikarabela go ditlhotlo tšeo di tlišwago go rena tša go aga le go laola ditsela tša bosetšhaba. Ke rile ge ke ekwa ka projeke ye le gore ke ya go thuša kereke e kgolokgolo mo Aforika, ka se kgolwe. Ke ka lebaka leo le mponago ke le fa gore ke tle ke ikgodiše ka noši gore na taba ye ke nnete na. Ke boikarabelo bja rena go šoma le makala ka moka a mmušo go sa kgathalege gore na ke masepala, profense goba lekala la bosetšhaba. Batho ge ba diriša tsela, ga ba na taba gore na tsela ke ya masepala, ya profense goba ya bosetšhaba na – seo batho ba se nyakago ke ditsela tša go sepelega. Mo go morero wa go aga ditsela le maporogo, ke rata gore le tsebe gore RAL ke e nngwe ya ditheo tše kaonekaone. Ka gona, ke lethabo go rena go tla go šoma le RAL. Bja rena boikarabelo ke go tliša diphetogo tšeo di se nago magomo le go hlola menyetla ya mediro,” gwa realo modulasetulo wa Boto ya SANRAL, Mna Themba Mhambi, moletlong wa go saena tumelelano magareng ga SANRAL le RAL ya go aga matseno a kereke ya ZCC (St. Engenas) go tsela ya R71 ka Labohlano la 19 Phato 2022 hotelengtsoko go la Polokwane.
Ditherišano tša go aga matseno a magareng ga kereke le mmušo wa Limpopo di thomile ka 2019. Ge a bolela ka projeke ye bjalo ka moemedi wa kereke, Mna Piet Lekganyane o rile: “Tsela ya R71 ke e nngwe ya ditsela tša go ba le sephethephethe se sentši, kudu nakong ya dikopano. Re bile dihlatse tša dikotsi tše dintši tše šoro mo tseleng ye matšatšing a go feta. Seo rena re se dumago ke mosepelo wa go bolokega wa go tsena ka kerekeng. Ditsela di kgonagatša mosepelo le go kopanya batho mola polokego ya banamedi e le seo re se beilego pele bjalo ka kereke. Re nagana gore go agwa ga projeke ye go tla hola kereke le ditšhaba tša tikologo ka dikgoba tša mešomo. Re rata go leboga mmušo le makala a go aga ditsela godimo ga projeke ye gomme re lebeletše ka tlhologelo go phethagatšwa le go bulwa semmušo ga yona”.
“Ke lethabo le legolo go nna go ba karolo ya go saenwa ga tumelelano magareng ga SANRAL le RAL ya projeke ya go aga matseno a kereke ya ZCC (St. Engenas). Go thakgolwa ga projeke ye go tla tliša kimologo go kereke. Ke thabišwa kudu ke maikemišetšo a go aga projeke ya mabonwa yeo e akaretšago matlafatšo ya ekonomi mola e nolofaletša batho bophelo. Makarapa a sa tlilo timela ge a gahlana le ditsela tša mabonwa tšeo a sa di tsebego,” ka go swaswa gwa realo Tonakgolo, Chupu Mathabatha nakong ya ge a lahlela mantšu.
“Diprojeke tša mohuta wo di tla dira gore mehola ya tokologo le temokrasi di kwešišege bokaone go badudi. Tsela ya R71 ke ye nngwe ya ditsela tša go ba le sephethephethe se sentši. Go agwa ga matseno a go tla fokotša dikotsi tša ditsela mola basepelakadinao ba tla kgona go tshela tsela ka polokego. Hle SANRAL le RAL, tšweletšang bokgoni bja lena bja mafelelo go diprojeke tše tša go aga ditsela le maporogo. Lesolo la‘thiba mekoti tseleng’leo le nepilwego go dira gore ditsela tša rena di bolokege, a le phethagatšwe. Mo nakong ye re lebeletše le go phethegatšwa ga projeke ya leporogo la Steelpoort mola gaMalekana. Re letile ka tlhologelo go thakgolwa le go rungwa ga projeke ye ya go aga matseno a ZCC le go bona poelo ya peeletšo godimo ga yona ka tlholo ya mediro le tirišo ya mašeleng yeo e se nago bosodi. A projeke ye e thome!” Mathabatha a realo ge a ruma.
------------------------------
Go swana le dipapadi, go na le batho bao ba dumelago gore go na le‘leleme la bokgabo’… leleme leo bokgabo bo bolelwago ka lona. Go thwe dipapadi di na le maleme ao di bapalwago ka wona ao a kwešišwago ke dibapadi.
Go sa kgathalege gore ke ba mmala ofe goba ba tšwa karolong efe ya lefase, boradipapadi ba kgona go phenkgišana le go bapala dipapadi tša go fapana bjalo ka go kitima mabelo, matswele, kgwele ya maoto, kgwele ya matsogo, kgwelentlatlana, krikhete le dipapadi tše dingwe ntle le mathata. Le ge ba sa bolele polelo e tee, ge ba phenkgišana, boradipapadi le babogedi ba kgona go bona bothakga le bošaedi … mekgwa ya maleba le yeo e fošagetšego ge batho ba bapala. Batho ba kwa bose… batho ba kwa bohloko… batho ba a befelwa… batho ba a keteka ge ba bogetše dipapadi.
Fela go na le batho bao ba dumelago gore mmino le wona o na le leleme la wona la moswananoši fao go dumelwago gore ga go na motho yo a sa ratego mmino wa mohutana o mongwe mo lefaseng. Go thwe mmino ke leleme la go ikgetha leo le kgwathago batho go fihla kgojana. Batho ba a myemyela… ba šikinya dihlogo… ba thwantšha menwana… ba šikinya maoto le mebele ka mekgwa ya go fapana ge ba theeleditše mmino. Batho ba a hlonama…batho ba rothiša dikeledi… batho ba a homotšega le go fola bohlokong ge ba theeleditše mmino.
Fela na ke eng yeo motho a e kwago ge a bogetše papadi yeo a e ratago… a lebeletše dinaletšana tša gagwe di eya godimo le tlase papading? Na motho o kwa monate sethong goba dithong dife tša mmele ge a bogetše papadi yeo a e ratago? Na motho o kwa bose kae mmeleng wa gagwe ge a lebeletše seswantšho sa go thalwa goba sa go betlwa tšeo a di ratago? Na motho o kwa bose kae mmeleng wa gagwe ge a theeleditše mmino wo a o ratago? Na motho o kgonago kwaka mekgwa e mengwe ntle le ka ditsebe?
------------------------------
SHOKANE MAAKE //September 12,
MPHANAMA: Kgale barutiši dikolong ba be ba ruta dithutomahlale tša maphelo ka go šomiša diswantšho le mainakgopolo. Se se be se thatafatša kwešišo ya dithuto tše ka ge barutwana ba be ba sa kgone go kwešiša gabotse ditho tša mmele tša ka gare bjalo ka pelo, maswafo le mala. Ba be ba fetša ba metša mainakgopolo ka dihlogong tša bona ntle le kwešišo e kaone ya dithuto tša maphelo.
Sekolo seo se phagamego sa Dithothwaneng motseng wa Mphanama se thomile go šomiša ‘APP’ya Virtuali-tee go aba dithutomahlale tša maphelo. Mna Masweneng Mokolwane ke morutiši sekolong sa Dithothwaneng gomme o ruta palomoka ya bana ba 146 mphatong wa lesomepedi dithutomahlale tša maphelo kaAPPye.
“Ke thomile go šomišaAPPya Virtuali-tee ka ngwaga wa 2019 ka morago ga gore Mme Phuti Ragophala, yo a tsebegago ka la“Technogranny”le Paulin Maas, yo e lego modudi wa Netherlands, ba mpotše ka yona. Virtuali-tee ke APP ya go šoma mmogo le sekhipa seo o kgonago go bona dikateng tša batho bjalo ka maswafo, pelo, dikgopo le mala. Sekhipha se se tlabaketšwe ka mongwalo wa go kgona go fetolwa mateng a motho ke APP sellathekeng ge o o se lebantše le sona. Ka APP ye motho o kgona go tseba gore pelo ya gagwe e betha gabotse ka go beeletša monwana ka morago ga setšeadiswantšho (khamera) sellathekeng.
Mna Masweneng o re “APP ye e kgona go hlaramolla boteng ka moka ebile e nolofatša go ruta bana ka ga motho. Ngwana o ithuta kudu ka go bona go feta ge a ekwa. APP e a‘taoneloutiwa’go Google play store goba IOS. Ka ge sekhipha se bitša mašeleng a go hlalefa, motho o kgona go gatiša mongwalo wa yona gomme a kgona go ruta.
Masweneng o re: “Go re motho a šomiše APP ye, o nyaka sellathekeng sa sebjalebjale sa go kgona go tšea diswantšho, sekhipha goba kgatišo ya sona feela. APP e lebantšhwa le mongwalo sekhipheng goba kgatišong gomme dikateng tša tšwelela mmeleng. O kgona go tšea kgatišo le seswantšho seo se ka šomišwago. Bana ba kgona go kwešiša ditho tša go hema, go sepediša madi le go fahla magotlo ka go di diriša APP ye. Ka APP ye thuto ya bophelo e tlile gag are ga phapoši thwii!
Masweneng o rumile ka go re: “Ke duma ge barutiši ba ka šomiša theknolotši go aba thuto ka ge e thuša bana go kwešiša gabonolo. Seo re šitwago go se hlaloša, APP ye e a se kgona.
Mokgwa o moswa wa go ruta bana ka APP ya Virtuali-tee o ba thuša go kwešiša, go bona le go tseba ka fao mmele wa motho o šomago ka gona. APP e ka thuša go tšweletša dipoelo tše dikaone go thuto ya saense ya bophelo profenseng ya Limpopo.
------------------------------
MANKWENG: Ngwaga ka ngwaga lefase ka bophara le keteka bolwetši bja mafahla (TB) letšatšing la 24 Hlakola (Matšhe). Nepokgolo ke go ruta setšhaba ka bolwetši bjo le masetlapelo ao bo a hlolago. Le ge bolwetši bjo e le bja kgale, peeletšo e kaone ya meento le theknolotši ya go bo lwantšha ga e gona. Lindsay Zurba ke Mooki le Setsebi sa maswafo gomme yena o re:
Zurba o tlaleletša ka go re: “Dika tša motho wa go swara ke TB ke go hloka mmele, go se dume dijo, go lapa, mpshikela, kudumela ye ntši bošego, dihlabi kgareng le go gohlola madi nako e telele.
Zurba o re: “Dingaka di tšea madi/sehuba go ya go lekwa goba go hlabela diela letlalong la letsogo gomme motho a bowa morago ga matšatši a mararo go tlo lekolwa go ruruga. Batho bao ba swanetšego go lekwa ke ba go ba le dika, ba kokwanatlhoko, ba go šomiša diokobatši le ba go dula fao TB e lego gona.
“Batho ba go swarwa ke TB ba ka okwa ka gae ka go nwa dipilisi. Dipilisi di nwewa tekano ya dikgwedi tše 6-9. Go bohlokwa go nwa dihlare le ge o ikwa bokaone. Go emiša go nwa dihlare pele ga nako go fa twatši maatla a go fenya dihlare.
Zurba o rumile ka go re: “TB e ka thibelwa ge batho ba efoga bao ba lwalago, go nwa dihlare gabotse, go hlapa diatla gantši, go thiba molomo ge motho a gohlola goba go ethimola le go šomiša didirišwa o nnoši ge o fetetšwe”.
Mpho Mogashoa (32) yena o re “Ka ngwaga wa 2018 ke ile ka lahlegelwa ke kgaetšedi ka morago ga go swarwa ke bolwetši bja TB. Batho ba go swarwa ke TB ya go šita dihlare ba eletšwa go amogelwa bookelong bja Modimolle go hwetša thušo ya maleba. Kabo ya diširankolemolomo go thibela phatlalalo ya TB e sesefetše, ka gona re loba meloko. Bolwetši bjo ge bo ka fiwa šedi bjalo ka bolwetši bja khorona fao re bonego kiletšo ya mesepelo e tsebagatšwa le diAPP tša theknolotši di tšweletšwa, ntwa kgahlanong le bjona re tla e thopa,” a realo ka manyami.
Peeletšo e kaone e ka thuša go fediša bolwetši bja TB. Kgoro ya Naga ya Maphelo le badirišanemmogo e thakgotše TBCheck. Go lekola dika tša TB, kgotla *134*832*5# sellathekeng sa gago. Gape o kgona le go tseba fao o ka hwetšago thušo ge o fetetšwe.
------------------------------
SESHEGO: Ka lebaka la tlhatlošo ya makhura a difatanaga, banamedi ba mathateng ka ge bontši bja boradithekisi ba oketša mašeleng Aforika Borwa ka bophara. Badudi ba Seshego ka ntle ga Polokwane ba ile go ba mathateng a mašeleng ka ge Seshego-Polokwane Taxi Association e kwalakwaditše gore e ile go hlatloša mašeleng a banamedi ka tšhelete ya go lekana R3.
Badudi ba re se se tlo ba gogiša ka kgara ka ge theko ya dijo le yona e tšwela pele go hlahlošwa. Ba re bana ba bona ba ile go phela ka tlala ka ge megolo ya bona e felela godimo ga go lefela dinamelwa.
Thabo Mokwena (39) o re bontši bja badudi ba nagana go thoma go sepela ka dinao go ya mešomong. “Tlhatlošo ya mašeleng e re gapeletša gore re ye mešomong ka dinao ka gore re ka se sa kgona go lefela dinamelwa,” a realo ka go ngongorega.
Thabo o boditše Seipone gore dinako di boima go bona ka ge megolo ya bona e sa hlatlošwe mešomong ya bona efela dijo le makhura a difatanaga di tšwela pele go hlatlošwa. “Re ka gare ga mathata mme seemo se se swanetše go fetoga ka pela,” a realo.
Ba bangwe ba re tlhatlošo ye e tlo tsentšha mešomo ya bona kotsing. Ba re ba ka se kgone go lefela dinamelwa kgwedi ka moka. “Mašeleng ao re a hwetšago mešomong a fela pele kgwedi e ka fela. Bjale o dirang ge tšhelete e fedile gare ga kgwedi? Gape re šomela tsela ka mokgwa wo. Ekonomi ya rena le yona e ka gare ga mathata… ranta le yona e wele ga e sa reka selo,” gwa realo Maphuta Molokomme (36).
Banamedi ba re sa go ba befediša le go feta ka boradithekisi ke gore ge theko ya makhura e theogela fase, bona ga ba theoše ditefelo tša bona. “Efela ba tšwela pele go hlatloša ditefelo tša bona ge theko ya peterole e nametšwa. Le rena re nyaka go imologa gore ban aka malapeng ba kgone go ja. Bana ba bolawa ke tlala ka gore o tla ba rekela tšeo ba di nyakago ka eng? Ka tsela ye go ra gore go a pala,” gwa realo Boldwin Shai.
Mootledi wa thekisi wa mengwaga ye 27 o re tlhatlošo ya makhura e boima go bona. “Ga re sa kgona go dira mašeleng ao re bego re a dira peleng. Go na le baotledi bao ba lahlegetšwego ke mešomo ka lebaka la se. O kwešiše gore bontši bja dikoloi tšeo o di bonago fa, di rekilwe ka dikoloto mme di nyaka go lefelwa kgwedi ka kgwedi. Bjale ge peterole e nametše ka tsela ye, go re tšhelete ya maeto e hlatloge ka gore go sego bjalo, dikoloi tše di ya go lefelwa ka eng? Ba bangwe ba šetše ba lobile dikoloi ka go šitwa go lefa. Go hlatlošwa ga theko ya peterole ga go ame feela banamedi eupša go ama le beng ba difatanaga,” gwa realo mootledi.
------------------------------
------------------------------
MOGALE SEKWELA //September 06,
ATOK: Nepo ya go emiša go rafa diminerale go go sego molaong mafelong ao a nago le dirafša, go dirile gore maphodisa a golele bagononelwa ba 24 ba mengwaga ya magareng ga 19 go fihla go 54.
Taba ye e diregile go la Atok ka ntle ga Burgersfort ka Laboraro la 20 Mosegamanye (Julae) 2022. Se e be e le ka tšhomišano ya maphodisa, Kgoro ya Merero ya Selegae le ya Methopo ya Diminerale, bahlankedi ba bofaladi le bašomi ba Ditirelo tša Tšhoganetšo.
Magareng ga bagononelwa, ba 22 ba hweditšwe e le bafaladi mme ba ile go okeletšwa melato ya go tsena ka Aforika Borwa ntle le molao go ya ka Molao wa Bofaladi.
Ka nako ya go golega, maphodisa a hweditše didirišwa tša moepo, didirišwa tša go epa tše 13, dipakete tše šupa (7), tšenereitha ya go fehla mohlagase, digarafo tša dipete tše 11 le dithapo tša mohlagase tše tharo. Ba hweditše gape koromo yeo e rafilwego le mašeleng a go lekana R16 450.
Mmoleledi wa maphodisa a Limpopo, Lieutenant-Colonel Malesela Ledwaba, o re merero ya bona ya go rafa go go sego molaong, go dirile gore ba golege bagononelwa ba mme ba thope le didirišwa tša moepo gammogo le koromo yeo ba e rafilego.
“Bagononelwa ba ile go ema pele ga kgoro ya tsheko ya Sekhukhune ba pharwa ka melato ya go rafa go go sego molaong, go gononwa go ba le didirišwa tša moepo le koromo gammogo le go tshela melao ya bofaladi,” a realo.
Ledwaba o re lesolo la bona la go fediša go rafa go go sego molaong le gare le tšwela pele. Mokhomišinare wa maphodisa a Limpopo, Lieutenant-General Thembi Hadebe, o amogetše mošomo wo bjalo ka katlego go maphodisa ya go fediša bosenyi le go tshela melao ya naga yeo e lego gona.
“Badudi ba hlohleletšwa go tlogela go dira dilo tšeo di sego molaong. Maphodisa a ile go tšwela pele ka mošomo ya wona ya go fediša bosenyi. Ke hlohleletša le setšhaba gore se tsebiše maphodisa ge se bona ditiragalo tša go se be molaong ditikologong tšeo se dutšego go tšona ka gore mahlo a maphodisa ga a kgone go fihlelela mafelo ka moka fao bosenyi bo diregago gona. Katlego ya maphodisa e ithekgile ka tumelo ya gore setšhaba ke mahlo le ditsebe tša maphodisa ka ge bosenyi bo direga ka gare ga setšhaba” gwa realo Hadebe.
------------------------------
MMEGI WA SEIPONE //September 06,
SESHEGO: Holo e be e phophoma ka motswako wa dipalune tšeo di bego di buduletšwe moya ka go fetana. E be e le dipalune sefaleng… dipalune go dikologa ditafola… dipalune tša mebala ya perekisi, tše tsothwa, tše ditšhweu le tša mmala wa gauta godimo ga siling kereke ka bophara. Go be go tšhephilwe o se ke wa forwa…
Banna bontši bo be bo feletše ka disutu tše swana, basadi le bona ba apere boso fela khubedu le yona e re le se ka ntshediša mahlo. Lefelo e be e le Seshego Zone 1 kerekeng ya Pentecostal Holiness Church (PHS). Modiro e be e le moletlo wa go laelana le Pastor PR Mashala le go neetša marapo moruti yo moswa, wa matšato, Pastor MJ Supe.
“Banna… o ra banna? Banna ba na le sebete…ijoo! Banna ba na le sebete sa go kata ngwana wa mengwaga ye 12… go kata lesea la dikgwedi. Gape go kata lesea ke taba ya go nyaka sebete sa go šiiša. Go swana le ka fao go nago le dithulano magareng ga setšhaba, le ka gare ga dikereke go tšutla moya … go na le dithulano. Go na le dilo mo bophelong tšeo go tšona motho a swanetšego go tšeya maemo a gore ye yona ga se yona… ye ga se nnete. Matšatšing a lehono, kereke e na le lešoko… e amogela dilo ka moka le tša go tšwa tseleng tšeo di sa phedišego batho. Kereke e swanetše go tšeya maemo ka dilo… e thekge le go dumelela dilo tšeo di tlišago bophelo maphelong a batho le a setšhaba. Sa go phela, se a gola; sa go gola, se a iphetša; sa go iphetša, se a ikoketša. Ge e le gore kereke ye e dira dilo tša go phediša batho, re tla bona ge e gola… e ikoketša ka gore batho ba nyaka bophelo,” gwa realo Bishop SC Mokgothadi nakong ya ge a ala mantšu bjalo ka seboledisegolo sa letšatši.
Pastor Mashala o hlalositšwe ke diboledi bjalo ka motho yo boleta, yo borutho wa go ba le kwelobohloko. O hlaloswa bjalo ka go ba motho wa kgotlelelo wa go se fele pelo. Bana ba bantši ba go hlaka, ba goletše ka lapeng la gagwe fao a bego a ba swara bjalo ka bana ba gagwe. O bile moruti wa kereke go tloga ka 2008 gomme o rotše modiro ka kgwedi ya Hlakola (Matšhe) 2022. Ba lapa la gagwe ba mo tseba ka go tšhepha le go hlompha nako. Ba re ke Papa wa go tshepagala, wa lerato le boikarabelo go bana ba gagwe… le ka morago ga go hlokofala ga mokgekolo wa gagwe. Ba lapa la gagwe ba lebogile kereke ka fao e thekgilego motswadi wa bona le go hlohleletša gore baruti ka moka ba fiwe thekgo.
“Ke lethabo le legolo go nna go fiwa taelo ya mohuta wo. Ke rata go leboga baetapele ba kereke, go thoma ka ba Great North Conference, ba selete, ba kereke ye le lena phuthego ka taelo e botse ka tsela ye. Ke a leboga. Fela ka lehlakoreng le lengwe ke maketše. Nna ke tseba taelo e le ya motho yo a sepelago… motho yo a tlogago, mohlomongwe re ka se hlweng re mmone gape. Fela nna ga ke sepele. Nna ga ke ye felo… le sa tlile go mpona gona fa kerekeng. Seo se diregago ke gore ke rola marapo a go ba mookamedi wa kereke fela ke tla no fela ke sale leloko la go tlala,” gwa realo Pastor Mashala ge a ikarabela.
“Ke na le mengwaga e 75 ke le karolo ya kereke ye. Ga ke sa na madi ka gore ka mo ditšhikeng tša ka go kitima kereke ye. Kereke ye e e rata ruriruri! Ke leboga Modimo ge a mphile kgotlelelo ya go swarelela mo kerekeng ye le dinakong tše thata. Ke leboga kereke ye ka thekgo yeo e mphilego yona mengwaga ye ka moka. Le ge a ithobaletše ke leboga mokgekolo wa ka ka thekgo le tlhohleletšo tšeo a mphilego tšona”.
Magareng ga diphihlelelo tša nakong ya gagwe bjalo ka moruti, Pastor Mashala o re ba kgonne go dira legora la kereke, go aga dikaratšhe tša difatanaga le go rulela ntlo ya mišene ka dithaele. Ge a bolela ka tlhotlo ya gagwe e kgolo bjalo ka moruti, Pastor Mashala o re:
“Ka 2018/19 go ile gwa tsoga sesasedi ka mo kerekeng. Ka lebaka la bosebakaborena bao ba dumelago gore bona ke ba go buša esego go bušwa… bona ke ba go laetša esego go laetšwa tsela, go ile gwa befa, Yo mongwe o ile a matloga mo kerekeng a re o ya go thoma kereke ya gagwe. Ba bangwe… maloko a go tlala a kereke… ba ile ba mo latela. Mahlatse a taba ya ba gore kereke ye e thekgilwe ke banna le basadi bao ba ilego ba re re tšwela pele. Le bjale re sa tšwela pele,” a realo ka lentšu la bodutwana.
Ge a botšišwa gore na go diregileng ka maloko ao a sepetšego, go ilwe gwa tšwelela monywanywo dikhutlwaneng tša molomo wa Mashala pele a re: “Nna ke no bona ba boile. Ka 2020…2021 re bone ba rothela ka yo tee ka babedi. Akere batho ba bona ba be ba se na bothata … yo a bego a na le bothata ke ‘sebakaborena’. Go itaetša kereke e padile fela gore na o kae ga naga… go nyaka tšeo e ka ba go rata ditaba tša batho’”.
------------------------------
POLAO YA GO GAROLA MATSWALO //September 01,
SASELAMANI: Tonakgolo ya Limpopo, Chupu Mathabatha, o etetše lapa la Meyara wa Masepala wa Collins Chabane, Moses Maluleke (56), yo a bolailwego. O etetše lapa le ka Labohlano la 22 Mosegamanye 2022.
Maluleke o thuntšhitšwe lapeng la gagwe go la Saselamani ka ntle ga Malamulele bošegong bja Labone, 21 Mosegamanye 2022 mme morwa wa gagwe (18) a tšwa dikgobalo ka morago ga gore banna ba bararo ba tsene lapeng le mme ba nyake tšhelete.
Mathabatha o re ba nyamišitšwe ke tiragalo ye mme Maluleke o tlo gopolwa ka go lwela kabo ya ditirelo tša setšhaba.
“Ga re hwetše boroko ka lebaka la tiragalo ye,” gwa realo Mathabatha. “Lehu la mohuta wo la go bolawa ka go thuntšhwa, le garoša matswalo. Bjale ge motho a bolawa ka lapeng la gagwe mola batho ka moka re tšhabela ka malapeng go efoga dikotsi, ka lehu la mohuta wo, o ipotšiša gore na ge batho ba hlaselwa ka malapeng, bjalo ba tšhabele kae?”
O hlohleleditše ba phethagatšo ya molao gore ba tšeye magato ka moka go netefatša gore bagononelwa ba golegwa ntle le tikatiko. “Re romela mantšu a rena a tlhobošo go lapa la ga Maluleke, bagwera, meloko, mokgatlo wa African National Congress (ANC) le maloko a masepala legatong la mmušo. Ye ke tahlegelo ye bohloko,” gwa realo Mathabatha.
O lakaleditše morwa wa gagwe gore a kaonafale ka pela kgobalong. Mathabatha o be a farafarilwe ke malekgotlaphethiši a gagwe, boetapele bja ANC gammogo le Mokhomišinare wa Maphodisa a Limpopo, Lieutenant-General Thembi Hadebe.
Mokgatlo wa ANC wa profense le wona o rometše mantšu a tlhobošo. Mmoleledi wa mokgatlo, Jimmy Machaka, o re le bona ba ipiletša go maphodisa gore a hwetše batho bao ba dirilego se ka gore letsogo la molao ke le letelele.
“Lehu la Maluleke ke tahlegelo ye kgolo go ANC, badudi ba Limpopo, kudu ba ka fase ga masepala wa Collins Chabane,” gwa realo Machaka. Machaka o re Maluleke o be a tshepegile go ANC mme o be a dira mošomo wa gagwe ka bothakga ebile mešomo ya gagwe e ka se lebalwe. O be a ikemišeditše go hlankela badudi le go beya masepala maemong wa gabo maemong a makaone. Lehu le šwalalantše dinepo le ditoro tša gagwe.
Maluleke o bile meyara ka 2018 mme o be a tsebega ka leina laBig Moss. Pele ga lehu la gagwe, o be a le letsogo la mongwaledi wa ANC seleteng sa Vhembe ebile e le letsogo la modulasetulo wa SALGA.
------------------------------
MMEGI WA SEIPONE //September 01,
KGOKONG, GaMamabolo: “Ga ke tsebe gore ka lebaka la eng fela gantši ge go bolelwa ka bagale, batho ba lebelela boradipolitiki. Re lebelela batho ba kua kgole …batho bao re sa ba tsebego, re re ke bona bagale ba rena mola re tlogela bagale ka mo gae.
Rena bao a re godišitšeng…rena re gotšeng naye, re a tseba gore‘Big’ke mogale wa rena! Ba re Dipalo… Mmetse ke selo sa go palela batho felaBigo be a nyaka tšona tšeo tša go palela batho. Ka mokgwa wo a bego a kgona Mmetse ka gona, o sepetše dinaga tše dintši a ruta batho Mmetse…. mafelelong a bona gore bokaone a ngwalele batho dipuku tša Mmetse gore ba tšame ba ruta ba bangwe. Rena bao re mo tsebago re ikgantšha ka go re mamohla re boloka mogale… mogale wa dipalontshetshere,” gwa realo moemedi wa kereke ya Kgokong, Mna Tebogo Makwela, nakong ya poloko ya Dr Mathume Bopape Holong ya Tiro, Yunibesithing ya Limpopo, ka Labohlano la 22 Mosegamanye 2022.
Godimo ga lenaneo la poloko ya Dr Mathume ‘Bra Knox’ Bopape go be go ngwadilwe, ka mangwalo a magolo ka mathoko a sefahlego sa gagwe: ‘KETEKO YA BOPHELO’. Tirelo ya poloko e be e kwagala kudu bjalo ka mokete esego sello. Ba lapa, bao a šomilego naye le bao ba mo tsebago ba ba be ba kwana ka taba e tee – yo e be e le monna yo boleta, wa tlhompho wa go rata batho le gona wa go ba le serithi. Le ge ka seemo e be e le motho wa go ema ka maoto, wa go kgwahla, go ela ga sefahlego sa gagwe le monywanywo di be di apeša motho ka borutho le pholo moyeng. E be e le motho wa Kgoobe.
Mohu Mathume, yo a belegwego ka 1949, o phethile dithuto tša motheo gagabo ka 1961 Sekolong sa Praemari sa Kgokong. Go tloga fao o ile a fetela Sekolong seo se Phagamego sa Hwiti fao a feditšego marematlou ka 1967. Nakong yeo bokgoni bja gagwe bja Mmetse bo be bo šetše bo le pepeneneng. O phethile dithuto tšaDiploma ya Borutiši ka 1970Yunibesithing ya Limpopo (Leboa). Yona e latetšwe ke tikrii yaBSc(Unisa) ka 1977 fao dithutokgolo tša gagwe e bego e leOperations Research,Information SystemsleMathematical Statistics. Ka 1985 o phethile tikrii yaHons.BSc(Unisa) fao dithuto tša gagwe e bego e leDynamic Programming,Integer ProgrammingleAdvanced Linear Programming.O phethile tikrii yaMScka 1989 (University of London) fao a dirilego dithuto tšaMathematics, StatisticalandComputing Educationfao hlogo ya diphatišišo tša gagwe e bego e le‘A Similar Triangles Microworld’. Molaodi yo, o phethile dithuto tša bongaka,PhDka 2002 (Aalborg University – Denmark) fao diphatišišo tša gagwe di bego di šeditše ‘School-Based Mathematics INSET.
Mohu Mathume o phatlaladitše pampiri ya Mmetse,‘Logo and Geometry Teaching’go tšenale yaPythagorasNo.25, 25 April 1991. Gape ke yo mongwe wa bangwadi go dipuku tšeo di latelago tša Mmetse:Understanding MathematicsGrade 4 (1993); Grade 5 (1994; Grade 6 (1997); Grade 7 (1999); Grade 9 (2001); Grade 10 (2002);New Understanding Numeracy, Grades 1 – 3 (2003);New Day by Day Numeracy, Grades 1 – 3 (2003); New Understanding Mathematics, Grades 4 – 6 (2004); New Day by Day Mathematics, Grades 4 – 6 (2004).
Mohu Mathume o bile morutiši mengwaga e selelago pele a hlatlošetšwa go ba motlatšahlogo mengwaga e mebedi pele a ebaHlogo ya Sekolo sa Leolo mengwaga e meraro. Go tloga fao o bile Hlogo ya Lefapa la Saense Kholetšheng ya Mokopane ka 1983 – 1984. O bile Moeletši wa Thuto ya Mmetse maemong a go fetana (1985 – 1994). Ngwageng wa 1995 o šomile National Productivity Institute bjalo ka Setsebi (Consultant). O bile Molaodi le Mohlahlobiomogolo go Kgoro ya Thuto ya Limpopo mengwageng ya 1994 – 1997. Ka 1997- 2003 o bile Hlogo (Rector) ya Kholetšhe ya Mmetse le Saense ya MASTEC mola a be a šoma gape bjalo ka Mokgokaganyi le Molaodi wa Projeke ya mananeo a bosetšhaba a thuto ya Mmetse. Go tlogeng fa, Mohu Mathume o ile a thwalwa Yunibesithing ya KwaZulu-Natal bjalo ka Molaodi wa ‘Centre for Advancement for Science and Mathematics Education. Ge a tlogela modiro ka lebaka la bolwetši, o be a le maemong a.
Bjalo ka‘Molaodi’yo a lego yena, Mohu Mathume e bile mohlomi, moetapele le leloko la Mekgatlo ya Profešinale e mmalwa. Mengwageng ya 1990 – 1992, o bileModulasetulo-Mohlomi(Founder Member) wa Northern Transvaal Mathematics Organisation (NOTMO). Nakong ya ge moya wa diphetogo tša temokrasi o foka, o bileMopresitente-Mohlomiwa Association For Mathematics Education of South Africa (AMESA). O bile Leloko la Komiti ya National Curriculum Standards Generating Body go fihla ka 1997 ge a eba Leloko la South African National Committee for the International Mathematics Union fao a bilego leoko go fihla ka 2001. Ka 2002 o ile a kgethwa go ba Mopresitente wa Bophelo wa South African National Committee for the International Mathematics Union, maemo ao a a swerego go tloga ka 2002 go fihla ge moya wa gagwe o huduga ka 15 Mosegamanye 2022.
Therong ya gagwe ya poloko, Bišopo Profesa MP Moila o rile: “Mohlomongwe ka lebaka la gore re ba tšhelela lentšu kudu, ba bangwe ba bana ba baruti ba fetša ba bipelwa goba ba hlatšišwa ke lentšu mme ba dira dilo tša go leša dihlong, tša go se tsebalege. Wena o emetše bana `````````````````ba baruti gabotse le gona ka serithi. Ka tšeo o pakwago ka tšona, go a laetša gore o nwele lentšu la Modimo gabotse gomme wa diriša dimpho le bokgoni bja gago go thuša setšhaba. Go direla Modimo ga se go ya kerekeng Sontaga se sengwe le se sengwe le go ntšha lekgetho... aowa. Go direla Modimo ke go direla bana ba gagwe… go šomela setšhaba sa gagwe. Modimo o rata ge batho ba diriša tsebo le bokgoni bja bona go direla setšhaba sa gagwe. Ka bopaki bjo bo adilwego fa, go laetša gore wena o phethile seo a go diretšego gore o tle o se phethe – go direla bana ba gagwe, go šomela setšhaba sa gagwe. A moya wa gago o robale ka khutšo”.
Mohu Mathume, yo e bego e le ngwana wa mafelelo wa Moruti Tsekere le Mmamoruti Pheladi Bopape, o tlogela mohumagadi, Matlakala le bana Tshepo, Matome, Ntshepe, Dineo le setlogolwana Matome gammogo le kgaetšedi e nnoši yeo e šetšego go bana babo, Mdi Kgaogelo Maponya.
Molaodi wa mmatselana Tswako, motho wa mmamotopo’a noga matšhoša le mohla e hwile, a moya wa gago o robale ka khutšo yeo e phethagetšego.
------------------------------
SHOKANE MAAKE //July 31,
MANKWENG:Ngwaga ka ngwaga lefase ka bophara le keteka bolwetši bja mafahla (TB) letšatšing la 24 Hlakola (Matšhe). Nepokgolo ke go ruta setšhaba ka bolwetši bjo le masetlapelo ao bo a hlolago. Le ge bolwetši bjo e le bja kgale, peeletšo e kaone ya meento le theknolotši ya go bo lwantšha ga e gona. Lindsay Zurba ke Mooki le Setsebi sa maswafo gomme yena o re:
“TB ke bolwetši bja go fetela bjo bo hlolwago ke twatši ya go bitšwaMycobacterium tuberculosis.TB e hlasela maswafo eupša e ka fetela dithong tše dingwe tša mmele. Ge motho wa go swarwa ke TB a gohlola goba a ethimola, o tšwa marothi ao a akalalago moyeng. Ka go hema marothi a ke tsela yeo TB e fetelago ka gona.
------------------------------
MOGALE SEKWELA //July 31,
SESHEGO:Ka lebaka la tlhatlošo ya makhura a difatanaga, banamedi ba mathateng ka ge bontši bja boradithekisi ba oketša mašeleng Aforika Borwa ka bophara. Badudi ba Seshego ka ntle ga Polokwane ba ile go ba mathateng a mašeleng ka ge Seshego-Polokwane Taxi Association e kwalakwaditše gore e ile go hlatloša mašeleng a banamedi ka tšhelete ya go lekana R3.
------------------------------
------------------------------
MMEGI WA SEIPONE //July 31,
SESHEGO:Holo e be e phophoma ka motswako wa dipalune tšeo di bego di buduletšwe moya ka go fetana. E be e le dipalune sefaleng… dipalune go dikologa ditafola… dipalune tša mebala ya perekisi, tše tsothwa, tše ditšhweu le tša mmala wa gauta godimo ga siling kereke ka bophara. Go be go tšhephilwe o se ke wa forwa… Banna bontši bo be bo feletše ka disutu tše swana, basadi le bona ba apere boso fela khubedu le yona e re le se ka ntshediša mahlo. Lefelo e be e le Seshego Zone 1 kerekeng ya Pentecostal Holiness Church (PHS). Modiro e be e le moletlo wa go laelana le Pastor PR Mashala le go neetša marapo moruti yo moswa, wa matšato, Pastor MJ Supe.
------------------------------
SASELAMANI:Tonakgolo ya Limpopo, Chupu Mathabatha, o etetše lapa la Meyara wa Masepala wa Collins Chabane, Moses Maluleke (56), yo a bolailwego. O etetše lapa le ka Labohlano la 22 Mosegamanye 2022.
------------------------------
KGOKONG, GaMamabolo:“Ga ke tsebe gore ka lebaka la eng fela gantši ge go bolelwa ka bagale, batho ba lebelela boradipolitiki. Re lebelela batho ba kua kgole …batho bao re sa ba tsebego, re re ke bona bagale ba rena mola re tlogela bagale ka mo gae. Rena bao a re godišitšeng…rena re gotšeng naye, re a tseba gore‘Big’ke mogale wa rena! Ba re Dipalo… Mmetse ke selo sa go palela batho felaBigo be a nyaka tšona tšeo tša go palela batho. Ka mokgwa wo a bego a kgona Mmetse ka gona, o sepetše dinaga tše dintši a ruta batho Mmetse…. mafelelong a bona gore bokaone a ngwalele batho dipuku tša Mmetse gore ba tšame ba ruta ba bangwe. Rena bao re mo tsebago re ikgantšha ka go re mamohla re boloka mogale… mogale wa dipalontshetshere,” gwa realo moemedi wa kereke ya Kgokong, Mna Tebogo Makwela, nakong ya poloko ya Dr Mathume Bopape Holong ya Tiro, Yunibesithing ya Limpopo, ka Labohlano la 22 Mosegamanye 2022.
------------------------------
SHOKANE MAAKE //June 12,
SEKINOTO (Schoonoord), Sekhukhune: Ntlwana ya boithomelo goba botshwelamare gobathoiletebjalo ka ge e tsebega, ke karolo e bohlokwa maphelong a batho. Go ba le tshepedišo ya ditšhila tša botshwelamare yeo e bolokegilego ke motheo wa bophelo bjo bobotse.
Letšatši la 19 Dibatsela (Nofemere) ke letšatši leo go ketekwago thoilete lefase ka bophara, nepokgolo e le go lemoša batho ka bohlokwa bja tshepedišo ya ditšhila tša thoilete yeo e bolokegilego. Tlhokego ya ntlwana ya boithomelo, e gapeletša batho go ithoma dithokgwaneng kgauswi le dinoka goba fao bana ba ralokelang le go jela gona. Se se oketša kotsi ya go fetelwa ke malwetši. Bana ke bona ba tlaišegago kudu ka tlhokego ya dithoilete.
Motse wa Leolo ka ntlenyana ga Sekinoto, GaMoela, ke le lengwe la mafelo ao a itemogelago tlhokego ya maleba ya botshwelamare le kabo ya ditirelo tša kelelatšhila. Kgoši Ntshitshimale Moela ke moetapele wa setšhaba sa GaMoela gomme o re:
“Taba ya dithoilete ke tlhobaboroko ka ge fao batho ba ithušetšago gona, ge dipula di ena, di gogolela ditšhila didibeng fao re hwetšago meetse a go nwa gona. Ka gona meetse ao re a nwago re bile re hlapa le go hlatswa diaparo ka wona, a fetša a šilafetše ka mantle ale a gogoletšwego ka fao didibeng. Se se beya bophelo bja setšhaba kotsing ya go tsenwa ke malwetši a go sepelelana le meetse,” Kgoši Moela a hlalosa bjalo.
Tirišano magareng ga khamphani ya Water Research Commision, PepsiCo Foundation le Tsogang Water and Sanitation e dirile gore di fane ka dithoilete tše 120 tša go šomiša theknolotši e mpsha motseng wa GaMoela. Go aga mohuta wo wa dithoilete go epša molete, gwa nokelwa mahlakore go dira ntlwana mme yona e bitšwa thoilete ya ‘Tšhela o Goge Meetse (Pour Flush Toilet).
Thuso Netshivhona go tšwa Tsogang Water and Sanitation o re “Pour Flush Toilet ke mohuta o moswa wa theknolotši wa go šomiša meetse a pula goba a thephe go sepetša ditšhila tša thoilete. E na le bobolokelameetse ka morago ga yona ebile e kgona go ageletša meetse a pula. E na le thapo ya go gogwa go ‘flaša’ ditšhila tša ya mapokisaneng ao a epetšwego mobung. Ge le tee le tletše o kgona go šomiša le lengwe. E šomiša meetse a dilithara tše pedi go flaša. E kgona go amogela dilithara tše hlano tša meetse. O kgona go hlapa diatla ka ntle bobolokelongmeetse ebile e seketša meetse. E na le bodulo bja go fetolwa go ba bjo bogolo goba bjo bonnyane ebile e ka šomišwa ke bohle. E ka kgona go nokelwa le go dirišwa ka ntlong goba ka ntle” a realo.
Mashianoke Annah ke yo mongwe wa badudi ba GaMoela yo a amogetšego Pour Flush Toilet. O re: “Bana ba ka se sa longwa ke dinoga ge ba ithušetša ka dithoilete”.
Meetse ke bophelo mola tshepetšo ya ditšhila ya maleba ya ditšhila tša thoilete e lota seriti sa batho.
------------------------------
MOGALE SEKWELA //June 12,
MANKWENG: Mo mengwageng ye 9 Monene Ramonyai o be a gapeletšega go bepula morwa wa gagwe wa go ba le bogolofadi, Mamagana (9), ka ge a palelwa ke go reka setulo sa go thetha. Lekgarebe le la mengwaga ye 28 go tšwa motseng wa Makwalaneng go la Mankweng ka ntle ga Polokwane le belege Mamagana a na le bogolofadi bjacerebral palsy.
Ga a kgone go sepela, go bolela le go dula. Ka lebaka la seemo sa morwa wa gagwe, ga a kgone go etela bagwera ba gagwe, go dira mešomo ya ka gae le go ya toropong ka ge a swanetše go emaema le yena.
"Go be go le boima ge ke swanetše go mo iša kliniking ka ge a imela mme ke swanetše go mmepula. Leeto la ka e bile le boima ka gore ke palelwa ke go mo rekela setulo sa go thetha seo se tla mo swanelago," a realo.
Nakong ya ge a abela badudi dijo, modulasetulo wa mokgatlo wa Solly Malatsi Legacy Foundation, Solly Malatsi, o ile a lemoga ka mathata a ngwana wa Monene.
Go bušetša seriti sa Monene le ngwana wa gagwe, Malatsi o ba abetše setulo sa go thetha, sa go swanela dinyakwa tša gagwe. Gonabjale Monene o kgona go sepela le ngwana wa gagwe a lokologile.
Monene o ile a thaba kudu ge ngwana wa gagwe a dula setulong se. O lebogile Malatsi ka setulo se ka ge a tšere mengwaga a hlaka.
"Gonabjale ke kgona go dira mešomo ya ka ke lokologile. Le ngwanaka o tla kgona go bethwa ke moya ka ntle ka ge be a phela a le mpeteng nako e ntši,"
"Ke tla kgona go ya toropong le yena. Ke thakgetše kudu ka gore Malatsi o rarolotše mathata a ka ka moka. Pelo ya ka e be e le bohloko kudu ge ngwana wa ka a hlaka," gwa realo Monene.
Malatsi o re go be go le bohlokwa go netefatša gore ba bušetša seriti sa Mamagana.
"Ga go na motho, kudu ngwana, yo a swanetšego go sotlega. Re leboga Amitofo Care Centre ka thušo ye ba re abetšego yona ya setulo se," gwa realo Malatsi.
------------------------------
MOLETJIE: Mpho Ramapela yo a ilego a golegwa mme a fetša mengwaga ye šupa kgolegong ka morago ga go dira bohwirihwiri (fraud) ke mohlala o mobotse wa gore, ga se ka moka bao ba golegwago mme ge ba boya gae, ba tšwela pele ka go dira bosenyi. Mosadi yo wa mengwaga ye 42 go tšwa motseng wa GaRamongoana go la Makgodu, Moletjie ka ntle ga Polokwane o lokolotšwe kgolegong ya Polokwane Correctional Services ka 2016.
O re o ile a lemoga gore go na le bontši bja batho bao ba sokolago mme ba bangwe ke bana bao ba hlokometšego malapa a bona ka ge ba sena batswadi. O ile a nagana gore ge a ka se dire se sengwe, batho ba ba tlo feleletša e le mahodu mme ba golegwa go swana le yena. Mpho o ile a tšeya sephetho sa go thoma go apeela bao ba hlokago dijo ka fase ga mokgatlo wa gagwe wa Ditlou Bashabi Rams Care Group ka 2021.
Ka Laboraro le lengwe le le lengwe, makgolokgolo a badudi ba tlala lefelong la gagwe go hwetša dijo. O fela a ba abela diphuthelwana tša dijo gore ba ikapeele ka malapeng a bona. O re o thuša badudi ka ge a sa nyake go bona ba eya kgolegong ka morago ga go dira bohodu ka nepo ya go hwetša mašeleng a go reka dijo.
"Ke rutilwe go rata le go hlokomela batho nako ye ke bego ke swerwe mme ke ile ka ba le moya wa botho. Go golegwa go ntshokolotše le go ntsošološetša bothong. Ke sepetše mananeo a go fapafapana mme le lapa la ka le be le nthekgile kudu," gwa realo Ramapela.
O re o rata go abela badudi dijo tšatši ka tšatši ge a ka hwetša meneelo. O re o dira se ka ge a nyaka go šomela setšhaba.
"Ke thabile ka ge badudi ba nkamogetše gabotse ka morago ga go lokollwa. Ke leka go šupetša bao ba tšwago kgolegong gore le bona ba ka dira tše botse metseng ya gabobona," a realo.
Koko Mapula Marokane (68) o re o thabile ka ge Mpho a kgonne go fetola bophelo bja gagwe. "Se a se dirago ke se sebotse kudu ka gore o fepa batho bao ba hlokago," a realo.
David Lebea (30) o re o phela a fela pelo gore Laboraro le fihla neng. "Ge re fetša go ja dijo tša gagwe, re nwa meetse ra robala. Ga re gopole ka bohodu," gwa realo David.
Mmoleledi wa kgolego ya Polokwane Correctional Services, Sachiel Nemafhohoni, o lebogišitše Mpho ge a kgonne go itshwara gabotse.
"Ke mohlala o mobotse setšhabeng mme o laetša gore rena re a šoma ka go fetola maphelo a bao re ba golegilego. Se se tlo ntšha megopolo ye mebe ya batho ka bagolegwa bao re ba lokollago," gwa realo Nemafhohoni.
------------------------------
------------------------------
MMEGI WA SEIPONE //June 12,
THABAMPŠHE, GaMasemola: “Ruthuuu! Ke thenkgolla molokoloko wa magala a malekelekeng ngwanaka ke re tšeyaaa! Mamohla ke thabile kudu ka gore ke pidinywa ke dilo tšeo ke ipshinago ka tšona go tšwa lerotseng. Gape ke rena re nnoši re opelago ka fao re opelago, ke rena re nnoši re binago ka fao re binago ka gona, ke rena re nnoši re ithetago le go retana ka fao re dirago… re batho bao ba ikgethilego ka dilo tšeo di ikgethilego tšeo re kgonago go di dira…re Maaforika a ‘Gowa Aforika, gowa. Dijo tše, diaparo tše le ka fao re opelago le go bina ka gona, di bolela seo re lego sona … dilo tše ke tšona tša gaborena tšeo re swanetšego go di ruta bana ba rena gore le bona ba rute bana ba bona. Bjo ke bohwa bja rena… ke lehumo la rena. Dilo tše ke tša gaborena tšeo di dirago gore re be Maaforika ao re lego wona. A re se keng ra inyatša, ra ikgalala. Tšona dilo tše tša gaborena tšeo ba bangwe ba di nyatšago, ke tšeo lefase le nyoretšwego go di bona le go di kwa ka gore ga le di tsebe. Hle thekgang Marumo’a Ngwato gore a tle a kgone go thekga bana ba lena le motse wo ka dilo tša gaborena. Thekgang Mminatau yo gore ka moso ge re etla, re humane moraka wo o fetogile legae la kgonthe la bokgabo,” gwa realo mahlwaadibona wa seyalemoya, Mna Thamagana ‘Max the Mixerboy’ Mojapelo nakong ya ge a lebogiša Leboneng Art Centre ka tšwelopele ya yona.
Yo mongwe wa diboledi tša letšatši yo a amogeditšwego setifikeiti sa tlhompho e bile e le moetapele wa sehlopha sa go tuma sa Mafološa-Nkwe-Thabeng, ke Mna Puleng Phala. Se ke se sengwe sa dihlopha tša mmino wa setšo tša go tuma mo Limpopo ge ešita le Aforika Borwa ka bophara. Se ke sehlopha sa baisa ba go apara dikhethe bao bar ego ge ba foša moletse, wa humana sekhethe se phurologile mme se bipa le dihlogo tše. Sehlopha se se raletše le naga ka bophara gammogo le dinageng tše dingwe se tšama se thabiša mašaba mme se etilwe pele ke yena Phala.
“Nna ge ke re ke a lebelela, gohle fao ke lebelelago ke bona dimpho le bokgoni. Ba bangwe ke dikgwari tša go reta, bangwe ba kgona go opela mola ba bangwe ba kgona go bina. Ba bangwe ke badiragatši ba diterama tša sefaleng mola bangwe e le borametlae ba go segiša batho gore go bonale le la mohlagare. Ge ke le lebeletše, ka moka le na le dimpho tšeo di rileng… go na le se sengwe seo le se kgonago… seo le se ratago. Dilo tša bokgabo di na le bokgoni bjo bogolo bja go bula dikgoba tše dintši tša mediro mola di rarolla mathata a mantši a setšhaba. Le a e bona metse ye ya gaborena… metse ye e bolawa ke bodutu bja go se lekane le selo. Ke bodutu feela mo metseng ya gaborena.
“Dipapadi tša kgwele ya maoto le tše dingwe ga di sale gona… ga go na diterama tša sefaleng… ga go na meletlo ya dikoša – ke bodutu feela! Bodutu bjo ke se sengwe sa dilo tšeo di dirago gore batho ba phonkgele ka gare ga mabjala le diokobatši ba re ba itloša bodutu. Rena bašomi ba bokgabo re dingaka tša bodutu… re tšea bodutu ra ragela kua. Re ka rarolla bothata bja bodutu magareng ga ditšhaba tša gaborena mola re hlola dikgoba tša mediro. Ke rena tharollo ya tlhokego ya mediro yeo mmušo o lebanego nayo! Ge mmušo o ka re thekga, re ka bula dikgoba tša mešomo. Bothata ke gore mmušo ga o re thekge. Nke o lebelele moraka wo wa Leboneng Art Centre. Le ra gore Kgoro e nngwe ya mmušo e palelwa ke go reka ditena, e nngwe ya reka diforeime mola e nngwe e reka masenke mme tša thuša lefelo le gore le bonale gore ke senthara ya bokgabo? Marumo’a Ngwato ke kgale a hlankela setšhaba le go se thabiša… fela lebelela lefelo leo a šomelago go lona...” Phala a realo ka manyami.
“Rena re mahlatse ka gore le ge e se tša go makatša, Mafološa-Nkwe-Thabeng a na le diofisi tša go šomela. Re duma gore mmušo o re thuše ka go re agela mafelo ao re ka kgonago go phethagatša dilo tša setšo. Re nyaka mafelo a seriti a go ba le dintlwana tša botshwelamare, mafelo a go ageletšwa ka legora, mafelo a go ba le meetse fao re ka kgonago go diragatša ka tokologo le boiketlo. Ge o ka lebelela tšhelete yeo e dirišwago ge go tlile dinaletšana tša boditšhabatšhaba… re duma gore ditšhelete tše nkabe di beeletšwa godimo ga rena gore re kgone go bula dikgoba tša mediro le go godiša ekonomi,” Phala yo a bego a bolela ka go tshwenyega o ile a realo.
------------------------------
SESHEGO: “Gantši mo mošomong wa rena, ge o laletšwa go ya tiragalong, e na e le mabapi le dilo tša mošomo… go homotša batho, go lamola dikgakgano, go rarolla mathata, bjalobjalo. Fela mamohla ke thakgetše ka gore ke memilwe go tla go amogela mpho. Ga se ka mehla fao batho ba mengwago go tla go amogela dimpho. Ke mang a sa ratego go amogela dimpho, kudu dimpho tša go swana le ‘ditšidifatši tša dihlare’ (coldchain) tšeo di dirago gore meento e phele e le maemong a go šomišega?” gwa botšiša Molekgotlaphethiši wa Maphelo Limpopo, Dr Phophi Ramathuba, moletlong wa go amogeladitšidifatši tša dihlare(coldchain units) go tšwa go Vodacom lefelong la go boloka dihlare tša mmušo Seshego ka Labone la 26 Mopitlo 2022.
“Go se swane le lena, Barena Soobramani le Golding, bao le bolelago ka dipalopalo e le dinomoro feela… ka mo kgorong ya rena ga re bolele ka dipalopalo eupša re bolela ka batho. Go rena ge re bolela dipalopalo, re bolela ka bommago le bopapago batho ba bangwe, re bolela ka bomalome, borangwane, bommane le bommamogolo ba batho ba bangwe. Ke gopola ka 2020 nakong ya ge meento e fihla. Batho ba ile ba re meento e tšea mengwaga go tšweletšwa le go hlahlobja pele e ka dirišwa go batho. Bjalo ye meento ya go tšweletšwa mo nakong ya dikgwedi tše robong (9) ke efe ye? Aowa, batho ba ba nyaka go re bolaya! Batho ba be ba re na Phophi o reng a dumela go šomišwa ke Mopresitente le Tonakgolo ka go mo romela gore a fe setšhaba sa gabo meento ya go bolaya? Go be go thwe Phophi o tliša khorona Limpopo. Ke be ke bonwa bjalo ka motho yo a ratago go bolaya batho ka meento,” Ramathuba a realo ka maikutlo.
“Mosegare ke be ke laetša sebete ge ke emaema ka mešomo ya ka ya letšatši fela bošego ke be ke lla gabohloko. Ke be ke ipotšiša gore na nna motho yo a hlahlilwego go šireletša le go boloka maphelo a batho, nka tla ka fetoga mmolai wa batho bakeng sa go ba phološa? Ke be ke lla bošego ka pelobohloko fela ge le hlaba, ke be apara sefahlego sa lešole mme ka tšwela pele ka mošomo wa ka ka kwešišo ya gore ga se megokgo ya ka eupša ditiro tša ka tšeo di tlišago pharologanyo magareng ga lehu le bophelo magareng ga setšhaba sa gešo. Tlhahlo le dikeno tša mošomo wa rena ke tša gore re phološe le go boloka maphelo a batho esego go a fediša”.
Go se swane le mehuta e mengwe ya dihlare, meento e swanetše go swarelela motonyo wo o rilego gore e kgone go dirišwa go phološa maphelo a batho. Ge meento e ka lahlegelwa ke go tonya go fihla maemong ao a rilego, bakeng sa go ba baphološi, meento e fetoga mpholo wo o ka bolayago bakeng sa go phološa batho. Ka gona,ditšidifatši tša dihlaredi bohlokwa kudu go boloka meento e le maemong ao e ka kgonago go šomišwa ntle le go hlolela balwetši mathata goba go beya maphelo a bona kotsing. Vodacom e re e dirile peeletšo ya R74 milione goditšidifatši tša dihlarediprofenseng ka moka tše robong mme Limpopo le humane kabelo ya R2,7 milione ya tšhelete yeo.
“Ke kwa le re mpho ya lena ke‘tirišo ya mašeleng’(expenditure). Ge o bolela ka go reka…go diriša mašeleng, e tšweletša kgopolo ya gore nke o lobile…nke o lahlile mašeleng. Ge o šomiša tšhelete go kaonafatša lenaneo la maphelo, yeo ga setirišoeupšapeeletšoya tšhelete. Ge o beeleditše tšhelete, o lebeletše gore e gole… e oketšege…e go direle manamane. Ka peeletšo ya lena, Kgoro e tla kgona go boloka meento ya yona e le seemong se sebotse sa go kgona go boloka maphelo a batho. Le dirile peeletšo go maphelo a badudi ba Limpopo bao ba tlago holega ka meento ya go bolokega. Gape le dirile peeletšo godimo ga maphelo a lena.
“E reng ke le botšeng… Tumelo yeo e lego gona yeo e phošagetšego ke ya go re maokelo le dikliniki tša rena tša mola magaeng ke tša go thuša badiidi le batho ba go hloka tšhelete. Taba yeo ga se nnete… maokelo le dikliniki tša setšhaba di thuša mang le mang go sa kgathalege gore na motho o na le tšhelete goba aowa. Akere bolwetši ga bo botše motho ge bo etla? Le fela le eya meketeng, dipolokong goba dikopanong mafelong a magae. Ba bangwe ba fela ba hlaselwa ke malwetši ba le mafelong a dinagamagae. Na ba thušwa ke dipetlela tša praebete tšeo di nyakago mašeleng a matelele? Aowa! Batho ba mathomo ba go ba bona le go ba thuša go okobatša maemo a bona pele ba romelwa dipetleleng tša praebete, ke wona maokela le dikliniki tše tša setšhaba ka gore ga di gane motho. Ka gona, peeletšo ya go tiiša gore meento le dihlare tše dingwe di phela di le maemong a mabotse, ga se feela peeletšo go setšhaba eupša le go maphelo a lena ka noši,” Ramathuba a realo a laetša ka fao dilo di tswalanego bophelong.
Ge a leboga Vodacom, Ramathuba o boletše gore o dumela gore tiragalo ye ke mathomo a segwera sa nako e telele magareng ga khamphani le Kgoro. Go fihlelela maemo ao badudi ba profense ka moka ba ka kgonago go ipshina ka ditirelo tša maphelo ka botlalo, Kgoro e nyaka badirišani ba go swana le Vodacom bao ba kwešišago gore go thekga mmušo go kaonafatša ditirelo tša maphelo, ga se go diriša tšhelete eupša go e beeletša godimo ga maphelo a setšhaba ao a tlago holega ka ditirelo tše dikaone.
------------------------------
MMEGI WA SEIPONE //June 11,
THABAMPŠHE, GaMasemola: Leboneng Art Development ke sekolo sa bokgabo seo se rutago dilo tša go fapana tša bokgabo bjalo ka go thala diswantšho, go betla dilo tša kota, go loga dipheta, go bopa dilo tša letsopa, theto, go opela le go bina mmino wa setšo. Setheo se se thomile go keteka Letšatši la Aforika ka 2017 mme sa keteka letšatši leo le ka 2018, 2019 le 2022. Ka 2020 le 2021, go swana le mekgatlo le ditheo tše dintši, Leboneng le paletšwe ke go keteka Letšatši la Aforika la lebaka la dikiletša tša dikgobokano go ya ka Molao wa Taolo ya Masetlapelo.
Ge a bolela ka moletlo wa Letšatši la Aforika la 2022, mothomi le moetapele wa Leboneng Art Development, Mna Mamogwane Nchabeleng, yo a tumilego ka leina la ‘Marumo’a Ngwato’ o re:
“Rena Maaforika re na le bofokodi bja go se hlomphe bagale le dipulamadibogo tša metse le ditšhaba tša gaborena. Ge o re bona re ilale re fihlile mogongwenyana bophelong, ke ka lebaka la bagale le mašupatsela ao a tlilego pele ga rena mme a re thulela tsela le go re fa tlhohleletšo ya go thoma dilo. Bjalo ka mašupatsela a rena, re nagana gore batho ba ba swanelwa ke tlotlo le tlhompho ba sa phela ka gore go re re fihle fao re fihlilego, ke ka lebaka la gore re eme godimo ga magetla a bona. Ke ka lebaka leo Leboneng Art Development e tšerego sephetho sa go hlompha ba bangwe ba mašupatsela a moletlong wa lenyaga wa Letšatši la Aforika ka lebaka la gore batho ba ba tlogetše mehlala setšhabeng sa gaborena – ke badimo b arena. Ge baetapele le mašupatsela a a sa hlompšhe ke rena bao re tsebago mediro ya bona, na re re ba ya go hlompšha ke mang?” gwa botšiša Marumo’a Ngwato a hloname.
Bao ba hlomphilwego ba akaretša Mna Sebope Nchabeleng yo e lego mothomi waThabampšhe City Rabbitsyeo lehono e tsebegago ka laThabampšhe Zozo Rabbitsle Mna Maswafo Lucas Sefoka yo a hlomilegoThabampšhe Black Killers. Dihlopha tše di hlomilwe mengwageng ya kua morago ya bo1975 mme di tlišeditše motse wa Thabampšhe lethabo, boipshino le boikgantšho. Mna Manankele‘Mafolofolo’Leshilo yena o hlomphilwe ka lebaka la seabe sa gagwe go merero ya ekonomi ka kgwebo ya gagwe ya go rwalela setšhaba mobu le meetse tša go aga, a ba a hloma dirapana, sa merogo le sa dienywa, fao a hloletšego baswa ba mmalwa dikgoba tša mediro. Gape dienywa le merogo ya gagwe di fa badudi dijo tša phepo e botse tšeo di nyakwago ke mmele.
Lekaleng la thuto, Leboneng Art Development e hlomphile mokgekolo Mamaribishane Rekgopetje Nchabeleng yo e lego morutiši wa mathomo go tšwa motseng wa Thabampšhe. Setheo se hlomphile morutiši gape e le matwetwe go tša setšo, Moruti Pitšadi Mothetele Nchabeleng yoo e lego serutegi sa mathomo sa Thabampšhe seo se swerego lengwalo la bongaka bja dithuto. Fela seo e be e se mafelelo…
Go legoro la setšo, Leboneng Art Development e hlomphile sehlopha seo ka mekgwa e mentši e lego lešupatsela go mmino wa setšo wa Sepedi – Mafološa-Nkwe-Thaneng. Sehlopha se sa baisa ba go apara dikhethe tša mebalabala ya ‘sekhotšhe’, se tumile Limpopo le Aforika Borwa ka bophara ka mmino wa sona wa go thabiša. Se ke sehlopha seo se lebeletšego bokamoso ka go phela se tsenyeletša maloko a mannyane gore sehlopha se dule e le mohlakamotala selemo le marega. Sefoka se amogetšwe ke moetapele wa sehlopha wa bogologolo, Mna Puleng Phala. Setheo se se hlomphile Mna Thamagana‘Max the Mixerboy’Mojapelo ka lebaka la lerato, thekgo le boikgafo tšeo a di laeditšego go merero ya setšo le bohwa. Setheo se se hlomphile gape le Kuranta ya Seipone ka karolo yeo e e bapetšego, e bile e tšwelago pele go e bapala ka go tsebagatša setheo sa Leboneng Art Development.
“Ye nngwe ya ditaba tša go nthabiša kudu ka moletlo wa Letšatši la Aforika wa 2022, ke gore re na le mmušo felo fa. Mna Oupa Makua yo e lego Mohlankedi wa Merero ya Setšo Masepaleng wa Selete sa Sekhukhune, o gona fa. Se se mpha tshepo ya gore ditaba tšeo di boletšwego fa, di tla fihla ditsebeng tša mmušo. Go ba gona ga mmušo fa, go mpha maatla a gore wona moraka wo re o hlomilego wo, lešatši le lengwe o tla fetoga legae leo bokgabo bo dulago go lona,” Marumo’a Ngwato a realo a myemyela ka lentšu leo le tletšego kholofelo.
------------------------------
MOGALE SEKWELA //April 12,
STEILOOP:Mmoleledi wa maphodisa a Limpopo wa maloba, Colonel Moatshe Ngoepe, o ile maikhutšong ka morago ga go hlankela setšhaba mengwaga ye 37. Go mengwaga ye ye 37, mokgalabje yo wa mengwaga ye 60 go tšwa motseng wa GaTaueatswala ka ntle ga Steiloop, o feditše mengwaga ye 27 e le mmoleledi wa maphodisa. O re o thabile ka ge a kgathile tema ya gagwe efela go boima go tlogela lapa la sephodisa.
Ngoepe o re o kgonne go šomišana le babegi ba ditaba ka go lekana ebile a ba abela tshedimošo ya maleba ka dinako ka moka. O kgonne go aga tšhomišano ya go hlweka ka tlhompho ntle le go kgetha mahlakore.
"Ge ke be ke thoma go ba lephodisa ka 1985, ke thomile ka go ba Setšene (sergeant). Ka hlahlošwa go ba Warrant Officer ka 1994. Go tloga moo ka ba Inspector ka 1996. Ke bile Mokapotene ka 2002 mme ka 2004 ka ba Mosuperintendent. Go tloga fao ke bile Lieutenant Colonel ka 2010 go fihla ge ke tlo ba Colonel pele ga ge ke tlo rola modiro," a realo ka boitumelo.
Ngoepe o re nako le nako ge go na le lefelo la tshenyo, o be a tseba seo a swanetšego go se dira mme a latela melao ya maphodisa ya go šomišana le babegi ba ditaba, (Criminal Procedure Act), Melao ya Melato ya Thobalano, Molaotheo wa Aforika Borwa le melao e mengwe.
O ile a thopa sefoka sa go ba mmoleledi o mokaone wa Limpopo ka 2005 le go ba Mošomi yo Mokaone wa Ngwaga wa Taolo ka 2018.
O re o ile go gopola go šomela setšhaba sa Limpopo le naga ka bophara bjalo ka lephodisa. "Gabjale ke ile go ba le nako le ba lapa la ka mme ka thoma go šomela diprojeke tša setšhaba mo ke hlokegago gona. Ke gopotše gape bophelo bja ka bja sedumedi bjalo ka leloko la kereke ya Zion Christian Church," gwa realo Ngoepe.
O hlohleletša baboleledi ba bangwe gore ba hlomphe ebile ba be le tšhomišanommogo e botse le babegi ba ditaba ka moka mme ba sware babegi ba ditaba ka go lekana.
------------------------------
KGAPANE:Mokgadi Banda o be a thabile ge kgopelo ya gagwe ya go agelwa ntlo ya RDP e dumelelwa ka 2021. Mosadi yo wa mengwaga ye 37 go tšwa motseng wa Masenkeng go la Kgapane ka ntle ga Bolobedu o be a tseba gore o ile go tlogela go robala le mosetsana wa gagwe wa mengwaga ye 13 mme a ba le sekgoba sa sephiri.
Lethabo la gagwe le ile la fetoga manyami ka morago ga gore mošomi wa Kgoro ya CoGHSTA a mmotše gore a ka se hwetšeb ntlo ya RDP ka ge a na le ntlo ya kgoparara ka lapeng la gagwe.
Mokgadi o re gore pelo ya gagwe e kwe bohloko kudu ke gore rakontraka o epile motheo (foundation) mme a sepela ntle le go thoma go aga. "Ntlo ya kgoparara yeo go bolelwago ka yona ke diphapoši tše pedi feela, e lego ya go robala le ya go apeya," a realo.
O boditše Seipone gore ga a kgone go kwešiša gore go kgonagala bjang gore ntlo ya phapoši tše pedi e bonagale e le ya kgoparara. "Ke sepetše le motse wo mme ke bone malapa a mantši a ntlo tša dikgoparara tša go feta ya ka efela a agetšwe dintlo tša RDP," a realo ka ngongorego.
O re go boima go robala le ngwana wa gagwe ka ge a le sehleng sa bokgarebjana. "Go ba boima go feta ge molekane wa ka a swanetše go nketela ka gore ngwanaka o gapeletšega gore a re širogele. Ke tšhoga gore ngwanaka o tla thoma go hloya molekane wa ka ge a nketetše ka gore ge a nketetše o gapeletšega go re širogela. Go na le dilo tše dingwe tšeo a tšhabago go di dira pele ga ka mme o hloka nako le sekgoba sa gagwe sephiring," gwa realo Mokgadi.
O re o be a tla oketša ntlo ya gagwe ge nkabe a na le mošomo. Mokgadi o re nako le nako ge a botšiša ka RDP ya gagwe, o išwa godimo le fase ntle le thušo.
Mmoleledi wa Kgoro ya CoGHSTA, Hitekani Magwedze, o re leina la Mokgadi le ka gare ga bao ba dumeletšwego go agelwa dintlo
"Efela ka lebaka la seemo sa madulo a gagwe ao a lego kaone ge go bapetšwa le ba bangwe, yena le ba bangwe ba šutišeditšwe morago lenaneong. Ba tlo agelwa ka morago ga gore bao ba hlokago kudu go swana le ba go dula ka mekhukhung le dintlo tša go senyega, ba agelwe," gwa realo Magwedze.
------------------------------
POLOKWANE:Tonakgolo ya Limpopo, Mna Chupu Mathabatha, o tšweleditše matshwenyego a gagwe ka Masepala wa Selete sa Mopani ka ge o hweditše pego ya ‘go beya diatla hlogong’ (disclaimer) nakong ya dipoelo tša ditekolo tša mašeleng tša Molekodipharephare wa Dipuku tša Ditšhelete. O re maemo a go beya diatla hlogong a ra gore go na le se sengwe seo masepala o se khutišang goba masepala o nyatša batho bao o swanetšeng go ba šomela. Maemo a ‘go beya diatla hlogong’ ke maemo ao go wona go se nago dipampiri tša ditšhupamelato le ditefo tšeo di dirilwego, maemo ao go wona mašeleng a dirišitšwego eupša go sa bonale gore a dirišeditšwe eng… maemo a hlakahlakano fao Molekodipharephare a fetšago a beile diatla hlogong mme a sa kgone go ngwala pego.
Mathabatha o be a bolela nakong ya Foramo ya Makala a Mmušo (Inter-Governmental Forum) ya go ikgetha ka Laboraro la 30 Hlakola 2022 mo Polokwane nakong ya ge go be go bolelwa ka go aga dimasepala tša selegae tša go kgwahla, go tliša seemo se sekaone sa mašeleng a dimasepala le go lekola seemo sa ditšhelete tšeo di kolotwago dimasepala. O laetše balekgotlaphethiši ba Dikgoro tša COGHSTA le ya Mašeleng A Profense (Treasury) gore ba dire dinyakišišo ka seemo se sa pego ya go beya diatla hlogong go ya le ka melao ka ge seemo se se sa amogelege.
"Ke tshwenywa ke gore masepala wo o re bušeditše morago lefaseng la dipego tša go beya diatla hlogong. Re rile rena re profense ya go hloka dipego tša go beya diatla hlogong fela dipoelo tše di re boetša fao. Bjalo re ka se boele morago," gwa realo Mathabatha a betše.
O re dinyakišišo tše di tla lebelela modu wa tlholego ya tshenyo ya mašeleng le taolompe le go tla ka dintlha tša tharollo tšeo di swanetšego gore di alafe bothata bjo le semetseng.
Nakong ya dipoelo tša mašeleng a dimasepala a go feta, godimo ga dimasepala tše 27, masepala o tee o hweditše poelo ya pego ya go hlweka, tše 15 tša hwetša dipego tša go hloka bososi (unqualified audit opinion), tše lesome (10) tša hwetša dipego tša go ba le bosodi (qualified audit opinion) mola Masepala wa Mopani o hweditše pego ya go beya diatla hlogong (disclaimer).
Kopano ye e be e tsenetšwe ke dimeyara go ralala le profense. Mathabatha o hlohleleditše gore go hwetšwe ditsela tša go thuša dimasepala gore di godiše ekonomi tša tšona. "Tlala e atile, tlhokego ya mošomo e godimo, ditirelo tša setšhaba di a fokola ebile ekonomi ya selegae e a tekateka. Ke ipiletša gore go be le ditsela le mananeo a go tlo godiša ekonomi ya selegae gore re kgone go hlola dikgoba tša mešomo le go fokotša tlala," a realo.
Moetapele wa Molaodipharephare wa Arforika Borwa wa Sekgao sa Kgwebo sa Limpopo, Stephen Kheleli, o laeditše gore go fokola maemong a mangwe a dimasepala go nyaka maikemišetšo a baetapele gore diphetogo di tšwelele.
"Go matlafala ga dipoelo tša mašeleng a dimasepala tša Limpopo go a bonagala," a realo.
------------------------------
------------------------------
MMEGI WA SEIPONE //March 22,
POLOKWANE:Ka morago ga go dula ka tlase ga Kgoro ya Tlhabollo ya Leago nako e telele, thuto ya bomapimpana mafelong e tla boela gae go thoma ka 01 Moranang 2022. Ka ge e le thuto esego tirelo ya leago, potšišo yeo ba bangwe ba felago ba e botšiša ke gore gabotse thuto ya bomapimpana e be e nyakang go Kgoro ya Tlhabollo ya Leago? Mohlomongwe go sa kgathalege mabaka ao a ka tšweletšwago, nnete yeo e šalago ke gore thuto ya bomapimpana ke thuto.
Bagologolo ba re‘Thoka (molamo) ge e tla bolaya, e kwala marethong’. Seema se se šupa gore ge taba e tla loya, ya butšwa gore e be tabataba, e swanetše go kwala di tloga fase. Ge motho a foša thoka goba molamo, ke maatla a go tšwa legetleng fao e rethewago gona ao a go botšago gore na thoka yeo e ka bolaya selo goba aowa. Ge thuto ya bomapimpana e laolwa ke Kgoro ya Tlhabollo ya Leago esego ya Thuto, na seo go ka thwe ke maretho a makaone a thuto? Sephetho sa go fetišetša taolo ya thuto ya bomapimpana go Kgoro ya Thuto ke kamogelo ya gore Kgoro ya Tlhabollo ya Leago ga se gagaboyona. Potšišo yeo motho a ka e botšišago ke gore na Kgoro ya Tlhabollo ya Leago e ka kgona go retha thuto ya bomapimpana ka maretho ao o ka dirago gore bana ba ge ba thoma sekolo, e be gore ba itokišeditše sekolo ka botlalo? Afaeye?
Ba bangwe ba šupa gore mathata a dipoelo tša go se kgahliše tša marematlou ga di thome ka go marematlou… aowa. Go fokola ga dipoelo tša marematlou go thoma ka thuto ya bomapimpana… bo thoma marethong. Ba bangwe ba re bakeng sa go fa thuto ya bomapimpana maretho a maleba ao a ka thušago barutwana go sepela ka thelelo lenaneo la thuto ka botlalo, go fihla gabjale, barutwana ba be ba rethwa ke Kgoro ya Tlhabollo ya Leago gomme Kgoro ya Thuto e ba humana ba sepela ka lebelo leo le rethilwego ke kgoro e nngwe. Ba bangwe ba re mo ke fao mathata a thuto a thomago gona – marethong. Bofokodi bja thuto bo letše marethong!
Na fo fetišetšwa ga thuto ya bomapimpana go Kgoro ya Thuto bokgoni bja go retha thuto ka mokgwa wa maleba go e iša katlegong? Na ka go fetišetšwa ga thuto ya bomapimpana go Kgoro ya Thuto setšhaba se ka letela dipoelo tše dikaone tša marematlou mengwaga yeo e tlago? Goba tšeo ka moka di tla bonwa ke nako?
------------------------------
MOGALE SEKWELA //March 22,
MOLETJIE:Bakgekolo le bakgalabje ba legae la batšofe laPhuti Molapo Journey of Hopeba be ba thakgetše kudu nakong ya ge ba abelwa dimpho. Se ke ka morago ga gore bašomi ba Kgoro ya Ditirelo tša Tshokollo, bao ba tšerego karolo dipapading tša matsogo tša naga mo Limpopo, ba ile ba kgoboketša tšhelete ya go reka dimpho tšeo.
Ye ke ye nngwe ya karolo ya go thuša setšhaba yeo ba e dirago go gongwe le go gongwe mo ba fihlago gona go raloka dipapadi tša bona ngwaga ka ngwaga. Kabo ya dimpho e diragetše legaeng le la batšofe go la Kwena Moloto 1, Moletjie, ka ntle ga Polokwane ka Laboraro la 16 Hlakola 2023.
Mopresitente wa papadi ye, Mpumi Ntshangase, o re ba kgethile go abela legae le la batšofe dimpho gore ba ba thabiše. "Ke nepo ya rena go netefatša gore mo re ralokelang dipapadi tša rena gona, re nyaka projeke ya go tšwela setšhaba mohola mme ra e thuša. Re kgethile legae le go ba bontšha gore ge ba le mo, ga se ba lahlege. Re nyaka gore ba ikwe ba ratega ebile ba tsebe gore re na le taba le bona," a realo.
Dimpho tšeo ba di hweditšego di akaretša sedirišwa sa go apeya ka gase, dijo, diaparo le mapai. Hlogo ya lekala la Methopo ya Batho lekaleng la Limpopo, Mpumalanga le North West, Ruth Letsoalo, o re dipapadi tša matsogo di tšweletša bophelo bja go hlweka magareng ga bašomi ba bona.
"Se ke go netefatša tšhomišano ya go hlweka gammogo le bophelo bja go hlweka magareng ga batho. Re bontšha gore Kgoro ga e hlokomele feela bagolegwa eupša gape e na le taba le maphelo a bašomi ba yona. Bophelo bja go hlweka bo thoma ka mmele wa go hlweka, wa go phela gabotse," gwa realo Letsoalo.
Batšofe ba ile ba bina kudu ebile ba opela nakong ya ge ba hwetša dimpho tša bona. Mohlami wa legae le, Koko Phuti Molapo (67), o re o thomile legae le ka 2013.
O re leeto la gagwe le be le se bonolo efela o kgonne go tšwelela. "Ke hlokometše batšofe ba 24, ba 16 ke bakgekolo mme 8 ke bakgalabje. Ba a hlapa, ba ja ebile ba robala gona mo. Le ke lona legae la bona. Ke leboga Modimo ka dimpho tše ka gore di ile go thuša batšofe ba rena kudu," a realo ka lethabo.
Batšofe ba boditše Seipone gore ba ile go ipshina ka sehla sa marega ba sa kwe go tonya. Koko Masefoko Macheru (91) o re o fela pelo ya go šomiša dimpho tša gagwe.
"Sa go nthabiša kudu ke gore go na le batho ba bangwe bao ba gopolago ka rena batšofe," a realo a phophoma lethabo.
------------------------------
POLOKWANE: Tona ya Basadi, Baswa le Batho ba Bagolofadi, Maite Nkoana-Mashabane, o re basadi bao ba tšweletšago 60% go fihla go 80% ya tša temo mo Aforika Borwa ba angwa ke phetogo ya leratadima (climate change). Nkoana-Mashabane o be a bolela nakong ya poledišano ya Khomišene ya Ditšhabakopano go seemo sa basadi go la Polokwane ka Labobedi la 8 Hlakola 2022.
Poledišano ye e swerwe ka fase ga hlogotaba ya:"Go fihlelela tekatekano ya bong le go matlafatša basadi le makgarebe phetogong ya leratadima, naga, melao le mananeo,"
O bontšhitše mathata ao basadi ba hlakanego le wona ka lebaka la twatši ya khorona ge ba be ba hlokometše malapa a bona. O re go bohlokwa gore ba boledišane ka moo phetogo ya leratadima e amago maphelo a bona.
O re balemi ba basadi ba hlakana le mathata a ekonomi le go hloka thekgo ya tšhelete gore ba kgone go godiša mašemo a bona. Ntle le gore bontši bja basadi ba tsenetše tša temo, tekatekano ya bong e tšwela pele go tšhošetša karolo ya bona ya go tlala go merero ya temo.
"Bong le phapano ya mogolo tšeo di bego di le gona mengwageng ya go feta, di sa le gona le gonabjale. Re nyaka go bona tsošološo ya taba ye go temo gore go be le tekatekano ya maleba. Na kgane go na le phapano ge monna le mosadi ba hlagola ka tšhemong? Na banna ba hlagola go feta basadi? Ge e le gore ba hlagola go swana, megolo ya bona e reng e fapana?" gwa botšiša Nkoana-Mashabane.
O re basadi ba ka gare ga tšweletšo ya mafapa ka moka a ekonomi ka ge taba ye e netefaditšwe ke tumelelano ya 2012 ya Rio+20. Tumelelano ye e diretšwe go netefatša gore basadi ba ba le menyetla le ditokelo tša go lekana le tša banna go dibaka tšeo di hlolwago ke go lwantšhana le phetogo ya leratadima.
"Se se nyaka gore basadi ba matlafatšwe mme kgethologanyo kudu go temo, maatla, maphelo, thuto le tšweletšo ya mešomo di fedišwe. Bjalo ka mmušo, re matlafatša ekonomi ya basadi ka gore basadi ke bona ba fepago bana le malapa," gwa realo Nkoana-Mashabane.
Ge a be a bolela legatong la Tonakgolo, Chupu Mathabatha, Molekgotlaphethiši wa Kgoro ya Hlabollo ya Leago, Mma Nkakareng Rakgoale, o re ba tšeya monyetla wo go lekodišiša tše botse tšeo mmušo o di fihleletšego go netefatša gore ditokelo tša basadi, matlafatšo ya ekonomi le tekatekano ya bong di a fihlelelwa.
"Limpopo e na le palo e kgolo ya basadi mme 53% ya ditulo tša Lekgotlatheramelao di dutšwe ke basadi. Re swanetše go tšeya monyetla wo go lebelelana le mathata ao a thibelago tšweletšo le tlhabollo ya basadi ba rena," gwa realo Rakgoale.
------------------------------
GARAPHAHLELO:Ngwana wa Tebogo Machethe, Lesedi (13), o belegwe a na le bogolofadi bja go ama bokgoni bja go ema le go sepela (spastic cerebral palsy).Bogolofadi bjo bo palediša ditho tša mmele go tielela mme bana ba go ba le bogolofadi bjo ga ba kgone go bolela, go dula le go sepela.
Mme yo wa mengwageng ye 34 go tšwa motseng wa GaRaphahlelo, go la Sekgosese ka ntle ga Modjadjiskloof o re o ile a tšhoga kudu ge a botšwa ka bogolofadi bjo. O re o ile a amogela seemo sa ngwana wa gagwe mme a ithuta go phela le yena. Ge Lesedi a thoma go gola, o ile a lemoga gore go na le batswadi bao ba swabišwago ke bana ba bona ba bagolofadi. Ba ba tswalelela ka dintlong tša bona gore ba se raloke ebile ba se bonwe ke batho.
"Go emiša se, ke leetong la go ruta batswadi ka bogolofadi bja bana gore ba kgone go amogelega setšhabeng. Ke nyaka gore batswadi ba go ba le bana ba bagolofadi ba hlakane mmogo, re kgone go thušana le go thekgana ge re hlakana le mathata," Tebogo a realo.
Tebogo o boditše Seipone gore o dira se ka ge a lemogile gore go sa na le batho bao ba sa swarego bagolofadi gabotse ebile ba ba bitša ka maina a mehuta. Tshwaro ye e dira gore batswadi ba khutiše bana ba bona.
"Ga go botse go khutiša bana ba efela ba bangwe ba khutišwa ke lebaka la gore ba bitšwa ka maina a mehuta mme ba bangwe ba re maemo a bana ba bona ke ditlamorago tša boloi. Bjale kgopolo e tlile go nna gore ke swanetše gore ke rute batho ka seemo sa maphelo a bana ba rena. Re swanetše gore re tšwetše pele ditiragalo tša tshedimošo ka bogolofadi go swana le ge go dirwa ka kankere le dikokwanatlhoko tše dingwe," gwa realo Tebogo a sa metše mare.
O re batswadi ba bana ba bagolofadi ba swanetše go tla mmogo, ba thušane go fenya meleko yeo ba hlakanago nayo letšatši ka letšatši ge ba godiša bana ba bona.
Adelaide Motau (40) o re bjo bongwe bja mathata ao a hlakanago le wona ge a godiša ngwana wa gagwe wa mengwaga ye 15 ke gore o palelwa ke go nyakana le mošomo.
"Ke thabela thekgo yeo ke e hwetšago go Tebogo. Gabjale ga ke tšhabe go bontšha batho ngwana wa ka," a realo ka boitshepo.
------------------------------
MOGALE SEKWELA //March 03,
POLOKWANE:Solly Malatsi Legacy Foundation (SML), ka kgwerano le kantoro ya Taiwan Liaison mo Aforika Borwa, e thomile ka kimollo ya yona ya dijo go batho. Se ke ka nepo ya go thekga malapa a go hlaka metsemagaeng moo malapa a 50 a go akaretša baswa ba go raloka kgwele ya maoto magaeng, malapa a go hlokomelwa ke baswa le bana gammogo le ao a hlokometšwego ke motswadi o tee, a ilego go holega.
Kimollo ye ke projeke ye nngwe yeo e dirwago ngwaga ka ngwaga. Ye nngwe ya dikimollo e akaretša go aba mengatwana ya letlhapo go basetsana le ditulo tša go thetha go bagolofadi.
Modulasetulo wa SML, Solly Malatsi, o re mathomo a ngwaga a na le kgatelelo ya mogopolo ka ge malapa a go hlaka a le ka gare ga kgatelelo ya go lefela dikolo, go reka diaparo tša sekolo le go reka tše dingwe tšeo di hlokegago ka malapeng.
“Re tšere sephetho sa go thuša malapa a mathomong a ngwaga gore re a imolle. Dijo tše di ile go ba fepa dikgwedi tše mmalwa tšeo di latelago,” gwa realo Malatsi.
Malatsi o lebogile kantoro ya Taiwan Liaison ka thekgo ya yona yeo e tšwelago pele go thuša badudi. Yo mongwe wa bao ba holegilego, Jermina Sithole (54), o lebogile thekgo yeo a e hweditšego.
“Go kgwatha pelo go bona baetapele ba baswa mafelong a rena go swana le Solly Malatsi le sehlopha sa gagwe ba dira ka moo ba kgonago go thuša batho ba go hloka go swana le rena. Modimo a ba hlogonolofatše gore ba tšwele pele ba thuša batho ba bangwe,” gwa realo Sithole.
Madala Thomas Mohlakamotala (79) o re dijo tše di ile go thuša go mo fepa gammogo le ditlogolokhukhu tša gagwe nako e telele. “Re hlogonolofaditšwe go ba ka gare ga bao ba holegilego ka se. Ke ba hlohleletša gore ba tšwele pele go thuša ditšhaba,” a realo ka lethabo.
Taiwan Liaison (Ambassador) mo Aforika Borwa, Anthony Ho, o re naga ya bona ya Taiwan e aba tokologo, ditokelo tša batho, melao, tlhokomelo le tše dingwe le Aforika Borwa.
“Go aba dijo tše go laetša lerato le thekgo go tšwa go batho ba Taiwan go ya go malapa a go hloka a Aforika Borwa. Re tshepa gore thušo ye e tlo thuša go imolla tshenyo ya twatši ya khorona go metsemagae,” gwa realo Ho.
------------------------------
GASEKGOPO:Gilbert Mohale o tshwenywa ke kgatelelo ya mogopolo ka morago ga gore motlogolo wa gagwe wa mengwaga ye 24 a thube galase ya ka pele (windscreen) ya sefatanaga sa gagwe le sellathekeng.
Se ke ka morago ga gore monna yo wa mengwaga ye 58 go tšwa GaSekgopo ka ntle ga Modjadjiiskloof a be le modiro ka lapeng la gagwe ka la 26 Diphalane 2021 fao motlogolo wa gagwe a ilego a utswa sellathekeng sa gagwe le madila.
O re o ile a yo bolela le yena efela motlogolo yo a thoma go mo tsogela maatla. “Ke moo a ilego a thuba sefatanaga sa ka a ba a senya le sellathekeng. O ile a ba a mpetha,” a realo ka go befelwa.
Mohale o re o butše molato mme motlogolo wa gagwe a golegwa letšatši la go latela. “O ile a lokollwa ntle le peila ka ge e be e le mathomo a dira molato. Letšatši la tsheko le ile la bewa go la 8 Dibatsela efela a palelwa ke go iponagatša,” a realo.
O re tumelelo ya go golega e ile ya tšwa efela a se golegwe. “Ke ile ge ke botšiša ka botšwa gore tumelelo ya go golega e fetilwe ke nako (expired). Ke palelwa ke go kwešiša gore naa tumelelo ya go golega e felelwa ke nako bjang mme ke gonona gore se sengwe ga se sepele ga botse molatong wo,” gwa realo Mohale a šikinya hlogo.
O re ga a dumele gore motlogolo wa gagwe o ile a golegwa. “Ke šomišitše mašeleng a go lekana R1 300 ke lokiša sefatanaga mme ga ke na ye nngwe yeo nka e šomišago go lokiša sellathekeng. Se se nkamile gampe ka gore ke na le bolwetši bja madiamagolo (high blood pressure) le bja pelo. Maphodisa a bonagala a se na taba le molato wa ka,” a realo.
Mohale o nyaka ge maphodisa a efa molato wa gagwe šedi ka ge o tšeya nako go fela. “Motlogolo wa ka o swanetše gore a dule kgolegong gore a ithute molao,” a realo.
Mmoleledi wa maphodisa Brigadier Motlafela Mojapelo o re molato wo o sa tšwela pele. O re letšatši la mafelelo moo go ilwego kgorong ya tsheko e be e le la 11 Pherekgong 2022 mme la šutišwa go ya go la 22 Hlakola 2022.
“Ga go na tumelelo ya go golega yeo e ilego ya tšwela mogononelwa ka gore kgoro ya tsheko e mo lokolotše ka peila ya mahala. Ge tumelelo ya go golega e ka tšwa, e tlo dula e le bjalo go fihla mogononelwa a golegwa. Ga e fetwe ke nako,” gwa realo Mojapelo.
------------------------------
------------------------------
MMEGI WA SEIPONE //March 03,
POLOKWANE:“Le ge bjalo ka khamphani re tsebega ka go aba inšorense ya nako e kopana, Santam ga e mabapi le inšorense feela… aowa. Bjalo ka khamphani re kgathalela tikologo… re tsenya diatla tša rena ka gare ga merero ya tikologo. Ka lebaka la diphetogo tša leratadima, re a lemoga gore tšhošetšo ya masetlapelo e hlatlogile. Re nyaka go boloka, go kaonafatša le go šireletša tikologo ya rena. Khamphani ya rena e aba inšorense kudu go matšhošetši a komelelo, mollo le mafula,” gwa realo Mna Simon Morilly yo e lego Molaodimogolo wa Mananeo a Bakgathatema wa Sanlam moletlwaneng wa go saenela kwano hotelengtsoko mo Polokwane ka 11 Dibokwane (Febereware) 2022.
“Lenaneo la rena le dimasepala le thomile ka 2011 mme go fihla mo nakong ye re šoma le dimasepala tša dilete tše senyane (9). Morero wa rena ke wa go matlafatša dimasepala gore ge masetlapelo a ka tšwelela, a humane di itokišitše. Modiro wa rena o ithekgile godimo ga go hloma segwera sa go tshepana le go thekgana le bakgathatema ba rena gore re be le tirišano ya nako e telele. Go phafoša setšhaba ka bohlokwa bja go hlokomela le go šireletša tikologo, re na le phadišano ya dikolo ka masetlapelo. Re na le ditlabakelo tša go dirišwa nakong ya masetlapelo ke tše. Re ya go di fa masepala le dimasepala tša selegae bjalo ka mpho. Go ya go hlongwa komiti ya go sepetša morero wo mme yeo ke komiti yeo le swanetšego go e botšiša go ikarabela go tšeo di diregago ka lenaneo le eupša le gona go e thekga. Ka fao re ratago tirišano ye, re šetše re beeleditše R850 000 go thekga lenaneo le mo CDM,” Morilly a realo ka boitshepo ge a eya go dula fase.
“Go šogana le ditaba tša masetlapelo ke karolo ya boikarabelo bja Capricorn District Municipality (CDM). Bjalo ka masepala, re na le boikarabelo bja go šireletša maphelo, dithoto le tikologo yeo setšhaba se phelago go yona. Masetlapelo a ama tikologo, maphelo a batho le tša boiphedišo gampe. Masetlapelo a na le bokgoni bja go boetša tšwelopele le tlhabologo morago ka go senya ditsela, maporogo, mafarahlahla a meetse, mohlagase le kelelatšhila. Fela ga go na fao re ka tšhabelago masetlapelo gona… sa rena ke go ba le bokgoni bja go šogana nawo ge a diragetše,’ gwa realo Meyaraphethiši wa CDM, Cllr Mamedupi Teffo, ge a ikarabela moletlwaneng woo.
“Taolo ya masetlapelo ke modiro wo o raraganego kudu ka gore re na le mehutahuta ya masetlapelo. Masetlapelo a komelelo, mollo, madimo le mafula a thomile go ata matšatši a. Go bohlokwa gore ka moka re phele re itokišeditše wona. Re duma gore setšhaba ka moka se kwešiše gore thibelo ya masetlapelo ga se boikarabelo bja masepala o nnoši… go thibela masetlapelo ke boikarabelo bja rena ka moka! Re ithuta se sengwenyana ka masetlapelo ao a diregang fela ka moka re swanetše go ipofa go morero wa go thibela masetlapelo bokaone.
“Bjalo ka masepala, ke lethabo le legolo kudu go rena go saena tumelelano ye le Santam. Re leboga Santam le go e gokarela ka matsogo a mabedi ge e ikemišeditše go beeletša godimo ga masepala wo go merero ya masetlapelo. Re leboga dimpho tšeo e re filego tšona go laetša gore e tiišitše ka ganong. Mna Morilly, rena mo CDM ga re kwane le baeng ba bošegwana bjo tee mme ge bo esa ba nyamelela bjalo ka phoka. Rena re nyaka segwera sa matšatši a mantši… sa mengwagangwaga; setswalle sa go botega… sa go kgotlelela…sa go se katakatele morago,” ka go swaswa Meyaraphethiši o ile a realo ge a ruma.
------------------------------
SESHEGO:Batswadi ba boifela maphelo a bana ba bona mme ba tshwenyega gore ka tšatši le lengwe ba tla ya sekolong ba se sa bowa gae. Se ke ka lebaka la gore morutwana wa sekolo sa tlase sa New Look go la Extension 71B ka Seshego ka ntle ga Polokwane o lomilwe ke noga matšatšing a mathomo a beke ya Dibokwane a le sekolong.
Ge batswadi ba be ba sa tšhošitšwe ke se, go ile gwa tsupologa noga yamokopa(cobra) bošegong bja Labobedi la 8 Dibokwane sekolong se. Batswadi ba dumela gore noga ye e dula sethokgweng seo se lego ka gare ga sekolo. Go kgatišo yeo e gatišitšwego ke batswadi, go bonagala batswadi ba tšhošitšwe ke noga ye nakong ya ge moswari wa dinoga a e swere.
Batswadi ba re sekolo se ga se hlwekišwe gabotse mme ba nyaka gore sethokgwa se se tlošwe ka ponyo ya leihlo. Linah Sathekge (40) o re ba tshwenywa ke gore yo mongwe wa barutwana a ka no lahlegelwa ke bophelo ka lebaka la go longwa ke noga.
“Re nyaka gore sethokgwa se se tlošwe. Ka ntle le ka fao, re ile go tšeela molao matsogong a rena. Re ka se dumelele maphelo a bana ba rena a le kotsing,” a realo ka go befelwa.
Ba re ga se mathomo noga e bonwa sekolong se ebile go thwe go na le dinoga tše kotsi tšeo di dulago sethokgweng ka sekolong. Norah Maela (33) o re bana ba gagwe ba boifa go ya sekolong.
“Ke goga boima gore ke ba hlohleletše go ya sekolong mme ke gapeletšega go ba felesetša go netefatša gore ba fihla sekolong mesong e mengwe le e mengwe. Ba boifa dinoga,” a realo ka go tshwenyega.
Lesedi Mampa (26) o re go nyakega tharollo ka pela. “Re ka se kgone go phela ka letšhogo. Nako le nako ge mogala o lla, re a tšhoga re nagana gore mohlomongwe ke mogala wa go tšwa sekolong go re tsebiša gore ngwana o lomilwe ke noga,” a realo.
Mmoleledi wa Kgoro ya Thuto, Tidimalo Chuene, o netefaditše gore go na le pego ya morutwana yoo a lomilwego ke noga. “Maloko a Lekgotlataolo la Sekolo a ile a hlwekiša sekolo ka go se fothela pele di ka bulwa ka Pherekgong. Bašomi ba tšhireletšo ba bone noga ye ya mokopa e leka go tsena ka sekolong. Badudi bao ba bego ba le gona go thuša, ba netefaditše go tseba ka noga e kgolo yeo e phelago e sepela maswikeng le mmileng bošego,” a realo.
Chuene o re ga go yo a tšwelego kotsi mme bašomi ba Merero ya Tikologo le Diphaka go la masepala wa Polokwane ba biditšwe go tšeya noga ye.
------------------------------
LEBOWAKGOMO:Tonakgolo Chupu Mathabatha o hlatholotše polelo ya gagwe ya maemo a profense ka Labone la 24 Dibokwane ntlong ya Lekgotlatheramelao, Lebowakgomo.
Mathabatha o be a sa bolele a metša mare nakong ya ge a swere taba ya bomenetša. O re nakong ya ge ba tsena pušong ka 2013, ba ile ba tšeya kano ya go lwantšhana le bomenetša, tshenyo ya mašeleng le didirišwa tša mmušo.
O be a bolela a lebišitše go dipoelo tša Sekgao sa go Ikgetha sa Dinyakišišo sa go Ikgetha (SIU) go dikgonono tša tšhomišompe ya mašeleng mabapi le twatši ya khorona.
"Ke amogela dipoelo tša SIU mme re ikana go netefatša gore maele ka moka a ile go phethagatšwa. Re ile go šoma le National Prosecuting Authority (NPA), ra e thekga ge e šogana le bao ba sa latelago molao," a realo.
Mathabatha o re ba ile go šoma gape le ba Asset Forfeiture Unit mošomong wa bona wa go netefatša gore ba buša mašeleng ka moka ao a utswitšwego mmušong mme ga go yo a tlago šireletšwa. O re ka se sebaka, profense ya Limpopo e ka gare ga maemo a mabotse a mašeleng go tloga mola a tsenago pušong mme ga go na lebaka la gore bao ba tlago go tšwela pele go buša ba bušetše profense ka gare ga mathata a mašeleng.
Ge a be a bolela ka ekonomi ya profense, o re ba kgonne go goketša babeeletši bao ba kgobokeditšego R170 billione ka nepo ya go hlola mešomo ye 48 000 mengwageng ye mehlano go ya go ye lesome yeo e tlago.
"Lenaneong la rena la go thekga baswa go tša temo, re kgonne go tsentšha dialoga tše 120 tša baswa lenaneong la temo gore ba kgone go hwetša boitemogelo," a realo ka boikgantšho.
Mathabatha o re ba kgonne go abela batho ba go hlaka dintlo tša go lekana 3 108. "Re kgonne gape go abela batho bao ba ka kgonago go ikagela ditene tša go lekana 1 948," a realo.
Ge a be a bolela ka dikolo, o re ba kgonne go fetša go aga mananeo a kelelatšhila dikolong tše 135. O re gabjale ba gare ba aga mananeo a kelelatšhila dikolong tše dingwe tše 27. "Re beile mašeleng a go lekana R455 millione go dikolo tše 47," gwa realo Mathabatha.
O re dikontraka tša go aga ditsela tše 20 di gare di a kgatlampana. "Ngwageng wa mašeleng wa 2022/2023, re ile go thoma ka kontraka ditseleng tše 13 profense ka bophara,"
"Re ile go thoma go aga diofisi tša magoši a Bakone ba Matlala, Majeje, Raphahlelo, Bakwena ba Matsepe, Manoke le Davhana," a tshepiša bjalo Mathabatha.
------------------------------
MMEGI WA SEIPONE //January 31,
GANCHABELENG, GaDebeila: Tše nkego le yona e be e laleditšwe monyanyeng bjalo ka rena, pula ya ntshe e ile ya akga dinao mme ya tšholla megokgo ya yona ya lethabo esale mesong gore e tle e re ka merithi, e be gore e kgebišitše pelo gore le yona e tle e ipshine ka go keteka monyanya. Nnete ka merithi pula e be e fetile go šetše megobjana ya meetse mo le mola, lefase le kolobile gabotsana mola tšhweu ya legodimo e be e ntšhitše la mohlagare e bogetše banyadi ntle le go fahlwa le ge e ka ba lefofana la leru. Letšatši e be e le 26 Manthole 2021, lefelo e be e le GaNchabeleng, gaDebeila, mola dinaledi tša letšatši e be e le Ngwato le Mahlako (goba o nyaka gore Thaane le Shokoane?).
Batho ba be ba phatlaletše le lebala… ka tlase ga meriti ya mehlare goba ya dintlo mola ba bangwe ba be ba ikadile godimo ga malwala goba maswika. Ditente tše dikgolo tše ditšhweu tše pedi di be di hlomilwe lebaleng mme batho ba be ba utametše letšatši ka tlase ga tšona fela ya boraro e be e se tente… Ya boraro e be e le ‘holo’ e botse e kgolo e tšhweu ya go agwa ka galase yeo e ka bokanyago batho ba go feta 100. Mebalamegolo ya monyanya e be e le botalamorogo le gauta. Sefala seo se bego se rokame ka holong, se be se lebane le mojako wa holo. Go sepelelana le mebala ye, ka mahlakoreng a mabedi a holo ditulo tšeo di bego di bapile le ditafola di be di bofilwe ka mašelana a gauta goba a botalamorogo… ditulo di be di bofile dithai! Ka go se rate go phalwa, dithabana tša kgauswi le tšona di ile tša kwešiša gore ‘wa lala, wa šala’ gomme le tšona tša re felele ka botalamorogo le gauta...!
Ge o lebelela mahlakore a ka moka, go be go lewa, go nwewa goba go binwa. Bogobe bja lefela, bja mabele goba raese… nama ya kgomo goba ya kgogo… ya go apewa goba ya go gadikwa goba... Ge e le gore o mohuta wo wa batho ba go idibalaidibala ge ba bona motho a feta ka pakana ya dino tše tshelelago, gona o be o tla hlwa o idibetše monyanyeng wa gaDebeila. Mathaka le mathari re be re tšibatšiba ka dipakana tša tše tshelelago tša dikotikoti tše telele tša dilo tša go tonya thwee! Kgetho ya gore na lepakana la gago le rwele meetse a lešata goba malladigwagwa… yeo kgetho e be e tlogeletšwe batlamonyanyeng ka gore mmapelo o ja serati.
“Ge esale motekatekane, moisa yo Ngwato o ile a mpotša a re; ‘Malome, ge ke godile ke nyaka go swana nago’. Bjalo Ngwato ga a sa phetha tshepišo yela ya go swana le nna ka gore lehono šo ka moka le a mmona gore o mphetile… o a mphala. Ngwato, o le papa, ke re swara ka mokgwa wo o swerego. Ke le dumela mahlatse le mahlogonolo lenyalong la lena. Ke re mpete šoo,” gwa realo malomeatšona, Nthoneng Phakoago (Molo) nakong ya ge a laya setlogolo. Rakgadiatšona o ile a pipelela ngwetši ka seo a rego ke ‘moeta wa Jojo’ gore e se hloke meetse ka lapeng.
“Jonna tšatši lela le fihlile! Ke neng ke rapela…ke kgopela gore letšatši le le hlabe gabotse. Ke leboga Modimo ka gore šele le fihlile gomme bo sele gabotsana bjang! Ruri tšatši lela le fihlile! Ke thabile ka kudu ebile ga ke na mantšu. Ke na le mengwaga e tshelelago ke phela le bana ba… ke dula nabo. Ke bolela le bona ebile ke ba laya letšatši ka letšatši. Nka se itaele bana…ke nyaka gore lehono basadi ba nkagele bana, ba ntaele bana,” ka lethabo gwa realo mmago monyadi, Mma Mangakane Debeila, nakong ya ge a efa mantšu.
“Ngwato, ke rena bagolammogo le mmago go tšwa kua morago. Ke go bone ge o gola o sale mošemanyana yo mokaaka. Ke thabile ka kudu lehono ge ke bona o le monnatia e bile o goroša mosadi. Makoti, re go reketše ditulo ke tšeo gore o dule ka mo gaDebeila, o age lapa,” gwa realo Malethee Ramakwe ge a laya banyadi.
“Ngwato, ruri wa tla wa re tlišetša ngwetši e botsebotse! O na le leihlo le bogale ge o ilale eye? Hle, swara mosadi yo gabotse gore a no fela e le yo mobotse ka tsela ye…e le lebone leo le bonegago ka mo lapeng,” ka lethabo gwa realo Mangakane Khulwane.
“Ngwato, tseba gore o ratile Mahlako… rena re se gona kgauswi. Hle morwa, o se fetole monagano mo tseleng wa nyaka go mo fetogela. Fela o mo laetša lerato leo o mmontšhitšego lona… lerato leo re tlilego fa go le hlatsela. Ge o mo rata, o tla bona le yena o tla go rata…o tla go hlompha…o tla go agiša. O se lebale go fela o mmotša gore o sa mo rata,” Mme Makgoale a realo e le ge le yena a laya banyadi.
Ge banyadi ba etšwa ka holong go ya go fetola diaparo, e be e se koša e se koša e le tlang le kwe. ‘…Mosadi yo mobotse bjalo… O be o mmeile kae…. O be o mmeile kae…kae…kae? Kgale sela…. O be o mmeile kae…kae…kae?’ O tsebe gore ge ba realo, maleke a mabedi, Ngwato, ka sutu e tshehla, Mahlaku, ka roko e tšweu ya lešira, di be di bowa. Ge monyadi a kibakiba ka magato a gona a eya kua, monyadiwa yena o ya thoko yela okare ba ngalelane. Bothakga ke ge bjalo ba khethakhetha ba eya go kopana ka menywanywo yeo e falalago lethabo le mahlo ao a segago mola ka morago ga bona, ka botalamorogo le gauta, go khethakhetha makgetla ka dieta tša dinko tša go phadima.
Monyanya o mmotse…o mmose ka letšatši le lebotse. Ge e le gore o be o se gona, o hlailwe ka gore go anegelwa ke go tingwa… go bona go swana le go ja - ga di direlanwe.
------------------------------
MOGALE SEKWELA //January 31,
SESHEGO: Nakong ya ge ba sa šoma dipolaseng, ba ile ba lemoga gore kgwedi ye nngwe le ye nngwe ya Pherekgong ba phela ba hlaka mašeleng a go rekela malapa a bona dijo. Bjale Kedibone Ramphekoa (59), Maphuti Moloto (56) le Refilwe Mafolo (60) go tšwa Seshego Zone 1 ka ntle ga Polokwane ba ile ba tšeya sephetho sa go kopanya bagwera ba bona gore ba hwetše tharollo.
Ba ile ba tšeya sephetho sa go thoma sehlopha seo ba ka se šomišago go kgoboketša le go boloka tšhelete kgwedi ka kgwedi gore ba kgone go rekela malapa a bona dijo tšeo di lekanego kgwedi ye nngwe le ye nngwe ya Pherekgong.
Ramphekoa o re ba thomile ka go koleka R10 motho o tee kgwedi ka kgwedi. “Dijo di be di sa ture mme R10 e be e le tšhelete e ntši kudu. Re kgona go reka dijo tše ntši gore malapa a rena a kgone go thoma ngwaga o moswa gabotse ka dijo tše monate,” a realo.
Ba re ba tšere sephetho sa go reka dijo ka Pherekgong mola dijo tša kgwedi ya Manthole di fedile. Ba rekile dijo tša bona ka Sontaga. Basadi ba ba re ga ba itshole ka go thoma sehlopha se ka ge se ba thuša go šomiša le go boloka tšhelete mme ba sa belaele ka selo ge ngwaga o thoma.
Moloto o re sehlopha se se thomile se na le maloko a 10. “Gonabjale re šetše re le 4 mme re sa tšwela pele ka maatla ebile ga re na maikemišetšo a go ema. Re bone bohlokwa bja sehlopha se. Ke a tseba gore lapa la ka le ka se belaele ka dijo kgwedi tše mmalwa tšeo di latelago,” a realo.
Gonabjale ba koleka R300 motho yo tee ka ge dijo di tura. Tšeo ba di rekago di akaretša dijo, didirišwa tša go hlapa le go hlatswa le dišebo. Mafolo o re sehlopha se ba thušitše go tiiša segwera sa bona.
“Ga re kopane feela ka baka la dijo. Re kgona go thušana le go eletšana ge yo mongwe wa rena a hlakana le mathata a bophelo. Re basadi bao ba thekganago ka dinako ka moka,” a realo ka b
oitshepo.
------------------------------
MPHO MOROASWI //January 31,
Setlwaedi sa go tšea keno ka Sejatlhapi lebakeng la ge go enišwa khansele ya masepala, ga se sa kgahla mokgatlo wa Economic Freedom Fighters (EFF) khanseleng ya Capricorn District Municipality (CDM). Cllr Oscar Motolla, legatong la mokgatlo wo, o ile a tsena Maseterata gare ka boikokobetšo, e le ge a tšweletša tlhobaelo ya mokgatlo wa gabo ya gore go tšeiša makhanselara keno ka Seisemane ke kgethollo le kgatelela ya bao ba sa tsebego goba go kwešiša leleme leo. Kopanong ye go be go bolelwa Seisemane le ge palo ya makgowa e be e sa fete menwana ya seatla se tee.
Ka morago ga go tsenwa gare, Maseterata o ile a kgopela gore Makhanselara ao a sa tsebego goba go kwešiša leleme la English, a dule fase go fihla ge mofetoledi wa kgorotsheko a bitšwa go tla go thuša go fetolela keno yeo e bego e ngwadilwe ka English. Makhanselara a mekgatlo e mengwe a tšere keno ka English. Le ge go le bjalo, ba bangwe ba bona le ge ba be ba bala polelo yeo ya keno, go be go laetša go se kwešiše seo se balwago. Batho ba bangwe ba na le tumelo ya gore go bolela English, le ge motho a sa e kwešiše go ya kae, ke taetšo ya go rutega, go hlalefa goba go hlabologa.
Mofetoledi o ile a bitšwa ka tšhoganetšo go tla go tšeiša makhanselara a EFF keno ka go fetolela pelelo ya keno ya English go ya go leleme la segagešo. Maemo a EFF a go phegelela go tšeišwa keno ka leleme leo maloko a le kwešišago gabotse, e be e le ao a sego a tlwaelega eupša a maleba fao go tlwaetšwego go dira tšohle ka Seisemane. Aforika Borwa e na le maleme a 11 a semmušo mme boto ya maleme ya Pan South African Language Board goba PanSALB e hlohleletša badudi go diriša maleme a ka moka ka tekatekano gore batho ba be le kwešišo ya tšeo di bolelwago.
Bjalo ka ge maemo a Mosepikara a be a phela a swarwa ke basadi, mo lebakeng le, go kgethilwe Cllr Maseka Pheedi bjalo ka Mosepikara wa mathomo wa monna historing ya khansele ya CDM. Pheedi o ikanne gore o tla netefatša gore go be le tšhomišano magareng ga mekgatlo ka moka ya dipolitiki.
Cllr Mamedupe Teffo o ile a kgethwa leboelela go tsorama maemo a go ba Meyaraphethiši wa CDM. Le ge meyaraphethiši yo moswa a lebogile bakgethi ka go šomiša tokelo ya bona go kgetha mokgatlo wo o bušago wa African National Congress (ANC) dikgethong tša Dibatsela 2021, o laeditše gore setlha se sa khansele se tla ba le tlhotlo e kgolo ka ge bakgethi ba rometše molaetša o maatla wa gore ba lapišitšwe ke go se hwetše ditirelo go ya ka moo ba letetšego ka gona.
O ikanne go tšwetša pele boikano bja mokgatlo wa gabo wa ANC ka go iša ditirelo bathong, kudu go lebeletšwe meetse ao a hlwekilego le go netefatša gore mananeo a kelelatšhila ke a maleba a go fa batho seriti.
------------------------------
------------------------------
SESHEGO: Ke dibeke tšeo di fetago tše pedi badudi ba hloka meetse.Le ge e le gore ba ile ba lemošwa gore ba šomiše meetse ka tsheketšo, badudi ba Extension 71B ka ntle ga Polokwane ba re ba ka se kgone go phela ka fase ga seemo se. Gonabjale badudi ba befetšwe kudu mme ba re masepala wa Polokwane ga o ba botše selo ka seemo sa meetse. Ba re le dilori tša go ba tlišetša meetse di tšeya nako go ba fihlela.
Tshegofatšo Mafa (36) o re ge dilori di fihla, meetse ga a lekane batho ka moka. “Ka nako tše dingwe ge lori e fihla, badudi ba bangwe ba thoma go lwa ba lwela go ba ba mathomo ba go hwetša meetse,” a realo.
Ba bangwe ba badudi ba re ba gapeletšega go dula malapeng a bona letšatši ka moka ba letile lori ya meetse mme ba palelwa ke go phetha mabaka a bona.
“Ka dinako tše dingwe, lori e fihla bošego mme ka nako tše dingwe e fihla mola batho ba le mešomong. Re lapišitšwe ke go phela okare ga re bengthoto mo masepaleng. Go bonagala okare masepala o re ganetša ka tokelo ya rena ya go hwetša meetse ao a hlwekilego,” gwa realo Khutso Ramalepe (33).
Ba re ba šomiša dintlwanaboithomelo tša go šomiša meetse. Ba re ba bangwe ba bona ba gapeletšega go ithušetša ka gare ga dipolasetiki le dipakete mme ba di lahlela sethokgweng.
Norah Maela (32) o re mafelo a mangwe a nkga kudu ka ge badudi ba lahlela mantle a bona gona mme ba ka se kgone go phela seemong se. “Re be re nagana gore seemo se se tla be se rarolotšwe kgale. Bana ba rena ba boetše dikolong mme re swanetše gore re ba hlapiše tšatši ka tšatši. Bana ba rena ba ka se kgone go ya sekolong ka diaparo tša matšhila,” a realo.
Ba bangwe ba re ba gapeletšega go ya dintlwaneng tša boithomelo mešomong ya bona mme ba re masepala o swanetše go dira se sengwe ka pela pele seemo se etšwa taolong. Ba re ba makatšwa ke gore metsemabapi e mengwe e hwetša meetse pomping tša yona efela bona ga ba a hwetše.
Mmoleledi wa masepala, Thipa Selala, o re mathata ao a hlakanego le Lepelle Northern Water tshepedišong ya yona ya Ebenezer le Olifantspoort di amile matamo a meetse a masepala gampe.
“Seemo se se amile moela wa meetse mafelong ka moka a masepala. E nngwe ya go šitiša go pompša ga meetse ke kgaotšo ya mohlagase mme methamo ya matamo a meetse a rena ga e oketšege ka ge e dutše go 0%,” gwa realo Selala.
------------------------------
“Dipalopalo di laetša gore barutwana ba 8 go ba 10 bao ba boeletšago mphato wa marematlou, ba tšwelela mo ditlhahlobong ge ba boeletša,” gwa realo Mdi Polly Boshielo, yo e lego Molekgotlaphethiši (MEC) wa Thuto mo Limpopo, nakong ya ge a tsebiša dipoelo tša marematlou tša 2021 letšatšing la 21 Pherekgong 2022 hotelengtsoko ka ntlenyana ga Polokwane.
Boshielo o re Kgoro ya Thuto mo Limpopo e tla tšwela pele go thekga dikolo gore go se be le sekolo le se tee seo se tlago šitwa dipoelong tša marematlou. O ntšhitše taelo ya gore dihlogo tša dikolo di fe barutwana ba marematlou bao ba šitilwego bao ba nyakago sebaka sa bobedi sa go boela ka phapošing go boeletša dithuto ka moka tšeo di ba paletšego. Molekgotlaphethiši o hlohleleditše barutwana bao ba šitilwego gore ba boele sekolong gape ebile ba se ke ba gopola go ipolaya.
Le ge bontši bja batho bo na le dipolelo tša go laetša go se kgotsofatšwe ke dipoelo tša marematlou tša profense, Boshielo o laeditše gore ge re lebelela dipoelo go ya ka diphesente le ge re di lebelela go ya ka dinomoro, ga go swane. Ngwageng wa 2021 dipoelo tša go tšwelela ka diploma ke 23 533 mola dipoelo tša ngwaga wa 2020 e be e le palo ya tlase ya 18 588.
Palo ya barutwana bao ba tšeletšego mo ngwageng wa 2021 e nameletše go fihla 70 124 ge e bapetšwa le ya ngwagola ka 2020 yeo e bego e le 53 634. Boshielo o laeditše gore profense ya Limpopo ke e nngwe ya diprofense tše hlano tšeo di tšweleditšego palo ya godimo ya dihlora (distinctions) go di profense tše 9 tša Afrika Borwa ka bophara. Go laetša go kgahlwa ke ka moo profense e šomilego ka gona mo dipoelong tša ngwaga wa 2021, Boshielo o fane ka difoka tšeo di latelago :
Sefoka sa go ikgetha sa Molekgotlaphethiši se ile go kgarebe Success Shiluvanaka wa St. George College (Life Science & Maths) le lesogana Dichochi Ramotlou wa Hoerskool Noordeland (Info. Tech & Physics) ka ge bobedi ba kgonne go humana 300/300 go dithuto tše pedi mongwe le mongwe ka tlase ga mabaka a mathata.. Boshielo o re barutwana ba ga se ba dumelela Covid-19 go ba šitiša go atlega dithutong tša bona.
Selete sa Mogalakwena tikologong ya Mapela se filwe sefoka sa go ba selete seo se kaonafaditšego dipoelo tša sona tša marematlou ge go bapetšwa le mengwageng ya morago. Ge e le selete sa Vhembe East sona se gogotše difoka tša legoro la Mathematics Club 100 seo e lego sefoka sa go fiwa dikolo tšeo barutwana ba lekgolo goba go feta ba tšweletšego ka 50% (phesente) goba go feta fao ka dithuto tša Mmetse. Maemo a pele a tšerwe ke Mbilwi, a bobedi, a tšewa ke Thengwe mola a boraro a tšerwe ke Tshivhase Secondary school.
------------------------------
MOGALE SEKWELA //January 03,
KGAPANE: Badudi ba re ba nagana gore ba a ralošwa mme ba gapeletšega go šomiša ditsela tša go senyega go dutše go na le sekgorapata seo se nago le mengwaga se sa šome. Ba re masepala wa Greater Letaba go la Modjadjiskloof o rekile sekgorapata sa go bitša R2.4 millione ka 2018. Sekgorapata se be se swanetše go šomela diwate tše 30 tša masepala tšeo di nago le malapa a go feta 300.
Ba bolela gore sekgorapata se se šomile kgwedi e tee feela mme sa senyega. Timothy Maluleke (43) go tšwa GaSekgopo ka ntle ga Modjadjiskloof o re sekgorapata se esale se bewa diofising tša masepala go la Kgapane ka ntle ga Bolobedu.
“Re dumela gore sekgorapata se e be e le sa kgale ge se rekwa. O ka se reke sekgorapata se seswa sa go bitša R2.4 millione mme sa šoma kgwedi e tee feela sa senyega. Re a ralošwa felo mo. Sekgorapata se ke sekorokoro gonabjale mme e ra gore masepala o sentše mašeleng a setšhaba,” gwa realo Maluleke ka go befelwa.
Ba bangwe ba badudi ba re ga se ba thakgale ka gore sekgorapata se ga se šome mme ba swanetše go šomiša ditsela tša go senyega. Thabo Malatjie (38) go tšwa GaRabothata ka ntle ga Bolobedu o re seemo sa ditsela se kgauswi le go senyega ka ge re le sehleng sa dipula.
“Re palelwa ke go sepela ge pula e faletše. Go boima ka gore re palelwa ke go hwetša ditirelo, difatanaga tša maphodisa, tša balwetši (diampulense), tša bahu le dinamelwa tša bohle di palelwa ke go tsena motseng wa rena. Re be re nagana gore sekgorapata se se tla re tšwela mohola efela re be re ikaketša,” a realo.
Moetapele wa One South Africa Movement, Mmusi Maimane, o re: “Re ile go boledišana le mošireletši wa setšhaba ka taba ye mme ra bula le molato maphodiseng. Re nyaka go tseba gore ke mang a hweditšego sedirišwa sa go palelwa ke mošomo,” a realo.
Mmegi wa Seipone o etetše lefelo leo sekgorapata se beilwego gona mme seemo sa sona ga se kgahliše. Efela mmoleledi wa masepala wa Letaba, Lovers Mainetje, o re sekgorapata seo go bolelwago ka sona se a šoma.
“Se thomile go šoma go tloga ka ngwaga wa 2018. Se be se šitišwa feela ke ge se swanetše go lokišwa. Sekgorapata se se be se šoma mahung matšatši a go feta,” a realo.
------------------------------
KGAPANE:Malapa a go feta 500 a kwa okare ke letšatši la matswalo a Morena ge a hwetša meetse. Se ke ka lebaka la gore badudi ba Home 2000 go la Kgapane ka ntle ga Bolobedu ba hwetša meetse feela ka Mokibelo. Ba re maemo a a thomile ka 2019.
Ge esale go tloga pele ga 2019, ba be ba hwetša meetse letšatši ka letšatši. Gonabjale go boima go badudi bao ba hlokago didirišwa tša go boloka meetse ao a ka fetšago beke go fihla ba tlo hwetša a mangwe gape ka Mokibelo.
Olga Malatjie (58) o re go na le ditanka tše pedi kgauswi le lapa la gagwe efela ga a gopole la mafelelo ge ditanka tšeo di etšwa meetse. “Re hlatswa diaparo ra ba ra hlapa gabotse feela ka Mekibelo. Re phela boima,” a realo ka pefelo.
Badudi ba bangwe ba re lori tša go rwala meetse ga di fihle kgauswi le malapa a bona. Badudi ba motse wa Mmapana kgauswi le Home 2000 ba re ba na le mengwaga ya go feta 40 ba sa hwetše meetse. Ba re ba tshepile didiba moo ba nwago le diphoofolo. Ba boditše Seipone gore ke kgale ba boledišana le baetapele ba bona efela go sa direge selo.
Catherine Ramoshaba (45) o thomile go dula motseng wo ka 1976. “Ga se re ke re hwetše meetse mme re tshepile didiba. Re lahlegetšwe ke tshepo ebile ga re tsebe gore re direng gore re hwetše ditirelo tšeo re di tshepišitšwego ka 1994,” a realo ka o nolega moko.
Badudi ba re ka lebaka la seemo sa go šiiša sa ditsela motseng wa bona, dilori tša go rwala meetse ga di fihle motseng wa bona. Ntona Carlton Mohale (44) o re ga ba sa tseba gore ba lebe go mang.
“Okare ga re phele. Badudi ba tla go nna letšatši ka letšatši ba hloka thušo efela ga ke sa tseba gore ke ba thuše bjang ka gore le nna ga ke sa tseba gore ke ye go mang. Mmušo o re fetogetše… ga re na batswadi – re ditšhiwana,” a realo.
Koko Merriam Motau (64) o ile a epa sediba ka lapeng la gagwe ka 2002 mme badudi ba go feta 50 ba tla go yena letšatši ka letšatši go hwetša meetse. “Ye e be e le tharollo yeo e ka nthušago gore ke se bolawe ke lenyora. Gonabjale ke thuša le ba bangwe,” a realo.
Mmoleledi wa masepala wa Mopani, Odas Ngobeni, o re motse wa Kgapane le metsemabapi e hwetša meetse go tšwa go Lefelo la Tlhwekišo ya Meetse la Politsi leo le šomišwago ke Lepelle Northern Water (LNW).
“Bothata ke gore nyakego ya meetse e feta meetse ao re ba abelago wona. LNW e dirile kgopelo ya gore re oketše tumelelo ya go oketša le go šomiša meetse efela Tzaneen Irrigation Board e eme kgahlanong le kgopelo ye. Meyara Pule Shai o hlakane le maloko a Tzaneen Irrigation Board gore ba leke go hwetša tharollo mme dipoledišano di gare di a kgatlampana,” gwa realo Ngobeni.
------------------------------
MPHO MOROASWI //November 09,
JANE FURSE: SANRAL e tsebagaditše diprojeke tše tharo tšeo di tlogo thuša badudi ba Masepala wa Makhuduthamaga ka mešomo.
Ge a tsebagatša projeke ya mathomo, Molaodi wa Diprojeke ka tikologong ya leboa Ernest Nqenqa, o re rakonterakamogolo e lego Roadmac Surfacing (Pty) Ltd, o filwe maikarabelo a go mpshafatša karolo ya bobedi ya tsela ya bosetšhaba ya R579 go tloga Morwaneng go fihla Maleetse. Nqenqa o re protšeke ye ya tlhabollo e tla thoma magahlanong a ditsela tša R33 ka bosobelatšatši bja Morwaneng ya felela karolong ya boraro ya magahlanong a ditsela tša R579 ka borwa bja Maleetse. Projeke ye ya go ja R359 milione e tla hlolela badudi ba tikologo ye ba lekgolo le metšo ye lesome (110) mešomo.
Go letetšwe gore protšeke ye e tla thoma kgweding ya Pherekgong (January) ngwageng wa 2022. Projeke ye e tla gagaba lebaka la dikgwedi tše lesomenne (14). Boleng bja mašeleng ao tsela ye e tlogo a šomiša, bo ka godingwana ga R100 milione. Bonnyane diperesente tše tshela (6%) tša boleng bja kontraka ye bo tla thuša go tlholego ya mešomo.
Dikgwebo tšeo di tla fiwago sebaka sa mošomo ka fase ga rakonterakamogolo ke tša grata ya pele go fihla go grata ya botshela tša go aga. Dikgwebo tšeo di swanelwa ke go ba maemong a diperesente tše masomehlano (50%) tša taolo ya bathobaso.
Lebakeng la ge a bolela le maloko a setšhaba le borakgwebopotlana, Molaodi wa tikologo wa SANRAL, Progress Hlahla, o re ketelo ya bona Masepaleng wa Selegae wa Makhuduthamaga ke go abelana le setšhaba tshedimošo mabapi le diprojeke tšeo di lego gona gabjale le tša ka moso. Hlahla o gateletše gore tsebo ke maatla, ka go realo, ge badudi ba fiwa tshedimošo ya diprotšeke tšeo SANRAL e swaranego natšo, gona maloko a setšhaba a tla swarišana leeto le tee le yona go phadimiša tshepedišo ya dinamelwa yeo e tlogo netefatša gore go be le ditsela tše kaone go Maafrikaborwa ka bophara.
Ye nngwe ya diprojeke tšeo SANRAL e di tlišago bathong ke lenaneo la go lokiša ditsela kgafetšakgafetša la go tsebega bjalo ka RRM. Lenaneo le ke la boleng bja R47 milione gomme le tla bea šedi go ditsela tša ka masepaleng wa Makhuduthamaga. Le lona lenaneo le le tla fokotša tlhokego ya mešomo ka tikologong ye.
Protšeke ye e akaretša tsela ya N11 ya bosetšhaba go tloga mollwaneng wa mmasepala wa Mookgopong go feta ka Marbel Hall go tsenelela mollwaneng wa masepala wa Elias Motsoaledi. Gape go lebeletšwe le tsela ya R573 ya bosetšhaba go tloga mollwaneng wa masepala wa Dr JS Moroka go ya Marble Hall le tsela ya bosetšhaba ya R579 go tloga mollwaneng wa Elias Motsoaledi go putla Nebo o tsenelela go ya mollwaneng wa masepala wa Lepelle-Nkumpi.
Protšeke ye ya RRM, e tla fana ka dikonteraka tše lesomepedi go borakgwebopotlana ba masepaleng wa Makhuduthamaga.
Bjalo ka ge borakgwebo ba filwe sebaka sa go botšiša dipotšišo, yo mongwe wa borakgwebo o ile a emiša letsogo a ipelaetša ka setlwaedi sa khuetšo le kamano ya sepolotiki ge go tšewa diphetho tša go kgetha borakonteraka. Ge a araba legatong la SANRAL, Modulasetulo wa boto ya SANRAL, Themba Mhambi, o hlohleleditše borakgwebo le maloko a setšhaba go tlalea bomenetša bja mabapi le diprojeke tša SANRAL le diphetho tša go amana le khuetšo ya sepolotiki mo kabong ya mešomo.
Yo mongwe wa maloko a boto e lego Thamsanqa Matosa o rile SANRAL e lahlegelwa ke dimilione tša diranta ka ge setlwaedi se se na le ditlamorago tše mpe moo diprojeke di ditelegago le go šitwa ke go tšwela pele.
------------------------------
POLOKWANE: “Tonakgolo, lefela Mantona!” Ye ke koša yeo e bego e opelwa ke karolo ya sehlopha sa Mantona le Bahananwa ba ga Mmaleboho lebakeng la ge ba ipelaetša moagong wa Mowaneng moo Tonakgolo Chupu Mathabatha a šomelang gona.
Sello sa Bahananwa ke gore ka morago ga gore Kgorokgolo ya tsheko ya Polokwane e ahlole gore mantona ao a bego a tlošitšwe lenaneong la megolo ya bontona, a fiwe megolo ya wona, Mantona a a sa beile mokganya phatleng.
Kahlolo yeo e adilweng letšatšing la 28 Phupu (June) 2021 ke ya go re: “Balli le bao ba ba latelago maemong a bontona, ba bušetšwe maemong a bona bjalo ka Mantona ka ponyo ya leihlo. Moahlodi Kganyago o laetše gape le gore mantona a a fiwe megolo ya wona yeo e feleletšego ya go thoma letšatšing leo a fološitšwego maemong a wona ka lona la 29 July 2013 go fihla letšatšing la 28 June 2021 leo kahlolo e filwego ka lona.
Letšatšing la 27 October 2021 ge Bahananwa ba gwantela kantorong ya tonakgolo, e be e le ge ba bona go fetile dikgwedi ba sa hwetše megolo ya bona bjalo ka ge kahlolo ya kgorotsheko e laetše.
Go ya ka Patrick Makgothoma yo e lego Mongwaledi wa Mošate wa Bahananwa, Mantona a masomepedinne a Bahananwa a ile a tlošwa lenaneong la megolo ya mantona ka letšatši la 29 July 2013 ntle le go latela molao wa botshela wa ngwaga wa 2005. Karolo 13 ya molao wa botshelela wa ngwaga wa 2005 wa mabapi le boetapele bja setšo mo Limpopo e re Ntona e bewa ke Bakgoma, Bakgomana le dikgadi.
Ka Letšatši la 28 May 2021, Kgorokgolo ya tsheko ya Polokwane e ahlotše gore Tonakgolo Chupu Mathabatha a lefele Mantona megolo ya wona ya mengwaga ye šupa le mašokotšo (interest) a gona.
Baipelaetši le bao ba bušitšego pele ga bona e be e le mantona a semolao a metsana ya go fapafapana ka fase ga pušo ya Kgoši Matome Wilson Lebogo yo a ithobaletšego ngwageng wa 1979. Kgoši Matee Colin Lebogo yo a ithobaletšego ngwageng wa 1999, Kgoši Ben Seraki Lebogo yo a ithobaletšego ngwageng wa 2005 le Kgoši Tlabo Joseph Lebogo yoo ka madimabe boetapele bja gagwe bo ileng bja phaelwa thoko ke kgoro-kgolo ya tsheko ya Pretoria ka la 28 Pherekgong 2011.
Ka morago ga go phaelwa thoko ga Kgoši Tlabo Joseph Lebogo bjalo ka kgoši ya Bahananwa moo Mmušo o ileng a laetša go amogela Kgoši Ngoako Issac Lebogo bjalo ka kgoši ya Bahananwa, Kgoši o ile a thoma go tloša mantona ao go ya ka yena a beng a botegela Tlabo Joseph Lebogo. Mantona ao a fološitšwego maemong a wona a ile a thoma go lemoga gore go na le mantona a maswa ao a tšerego maemo le maikarabelo a wona. Ke moo Mantona a a ileng a bega sello sa wona go Molekgotlaphethiši wa COGHSTA.
------------------------------
------------------------------
MPHO MOROASWI //October 05,
POLOKWANE: “Go tšwafa le go robala mošomong di ka se kgotlelelwe le gatee. Akere moeno wa rena o re ‘Re šoma le setšhaba’? Seo se ra go re, go feta tšohle, mošomo ke wona o tlago pele,” gwa realo Meyaraphethiši, Cllr Mamedupi Teffo, lebakeng la ge a efa polelo ya mathomo ya go amogela mošomo le boikarabelo bjo boswa bja go hlankela setšhaba. O be a bolela a rwele ketwanekgolo ya gauta molaleng yeo a e rwešitšwego ke Mosepikara, Cllr Mohale, ka morago ga go kgethwa semmušo maemong a go ba Meyaraphethiši wa Selete sa Capricorn (CDM). Yo Ke Meyaraphethiši wa mathomo wa mosadi historing ya bomeyara bja CDM.
Mekgolokwane, melodi,le direto di be di galagala ka gare ga holo ya Jack botes mesong ya letšatši la 29 Lewedi (Setemere) 2021 e le seka sa go amogela Mamedupi maemong a gagwe a maswa.
Le ge go se na monna le yo tee yo a ilego a tia kati lebakeng la ge basadi ba hlabeletša mekgolokwane, go bonagetše gabotse gore banna bao ba bego ba tswakane le basadi mo holong ba thabela gore mosadi yo o tsene dieteng tša Cllr Makoro John Mpe yo a rotšego marapo letšatšing la 31 Agosetose 2021, ka ge a beilwe maemong a maswa a go ba Meyaraphethiši wa Polokwane.
Go banna bao ba fileng mantšu a thekgo, Oscar Motolla, legatong la mokgatlo wa Economic Freedom Fighters (EFF), o re Mamedupi a se ke a huetšwa ke moya wa bomenetša. Cllr Setjie wa mokgatlo wa Democratic Alliance (DA) o boletše a sa metše mare mabapi le ka moo a tshepang gore Mamedupi ga se mohuta wa go dira bomenetša ka ge a šomile le yena peleng.
Meyaraphethiši o lebogile kudu baetapele le maloko a mokgatlo wo o bušang wa African National Congress (ANC) ka ge ba laeditše kholofelo go yena.
“Re ka thabela go šomišana le Mekgatlo yeo e sego ya Mmušo [NGOs] Borakgwebo, Mekgahlo ya bašomi, Magoši le batho ka moka go tla ka maano a go lwantšha bohloki le tlhokego ya mešomo ka ge e le tlhobaboroko mo setšhabeng,” a realo ka lentšu la go fola
“Hle ntumeleleng ke leboge yok e mo hlatlamago, Cllr Makoro John Mpe. Monna yo o ntšhietše dieta tše dikgolo tšeo ke swanelwago ke go di rwala go tšwetša pele le go feleletša mošomo woo yena Mpe le sehlopha sa gagwe ba o thomilego. Ke rata go mo leboga kudu le sehlopha sa gagwe ka ge ba netefaditše gore 87% (phesente) tša badudi ba CDM ba hwetše ditirelo tša meetse ka ge ba dumela gore meetse ke bophelo. Ke ikana go tšwetša pele maikano a mokgatlo wa gešo wa ANC wa go iša ditirelo bathing. Kudu fa go lebeletšwe meetse ao a hlwekilego a go sepela ka diphaephe le go netefatša gore kelelatšhila e be ya maleba ya seriti.
Letšatši pele ga go kgethwa ga Mamedupi bjalo ka Meyaraphethiši wa CDM, SALGA e file mmasepala wo sefoka sa go hlmpha tšhomišo ye botse ya mašeleng a go tšwa sekhwameng sa Municipal Infrustructure Grant [MIG] e lego seo Mamedupi a tshepišago setšhaba gore o tla se tšwetša pele le go hlohleletša dimasepala tša selegae go tšea mohlala, ka ge go thwe fao tlhako ya pele e gatilego gona , le ya morago e tla gata gona. Mengwaga e mebedi ka tatelano, CDM e bile ketapele ka taolo e botse ya matlotlo moo o phadimago ka gare ga dipuku tša molekodipharephare wa dipuku tša ditšhelete.
Meyaraphethiši o re CDM e swanelwa ke go lwela go kaonafatša kelelo ya matlotlo le go netefatša gore e fokotša setlwaedi sa go phela ka go kgopela mašeleng. Ye nngwe ya ditsela tše dikaone tša go phadimiša letseno la masepala, kudu ka mererong ya meetse, e tla ba go šomiša sekala sa meetse sa sebjalebjale ka nepo ya go hlohleletša maloko a setšhaba go lefela ditirelo.
Ge Mma a tsena ka lapeng, tlala e katakatela morago e rarela ka mafuri k poifo. Go mo thuša go fehlale go sola pitša e kgoo ya CDM, Meyaraphethiši o hlaotše sehlopha sa dimpša tša go tseba malomelo tšeo di latelago bjalo ka komiti ya Meyara:
Infrastructure Services - Cllr Maria Mokobodi
Finance - Cllr Blanco Boloka
Corporate Services – Cllr Chuene Malebana
Local Economic Development- Cllr Mabotse Mothiba
Spatial Planning and IDP – Cllr Sammy Selamolela
Community Services – Cllr Betty Kgare
Sports Art and Culture – Cllr Elizabeth Kgatla
Strategic Executive Management Services - Cllr Jara Masubelele
------------------------------
TSHEPISO MOROKOLO //September 01,
Asma (Asthma) ke bolwetši bjo bongwe bja malwetši a magolo mo Aforika Borwa.. Ke bolwetši bjo bo sa fetelego ebile mang le mang a ka ba nabjo. Asma ke bolwetši ba go hlasela maswafo bja dira gore ditsejana tša go sepetša moya ka gare ga maswafo di fokotšege, e be tše ditshese. Ke mo motho a ikhwetšago a sa kgone go hema goba go goga moya gabotse, a ekwa eke o felelwa ke moya ebile a hema boima. Go ya ka dipalopalo tša Mokgatlo wa Lefase wa Maphelo (WHO), ka ngwaga wa 2019 batho ba dimilione tše 262 ba hweditšwe ba na le bothata bja Asma. Ka go le lengwe, e bolaile batho ba go fihla 461 000 wona ngwageng woo.
Go na le ditsela tša go thuša go laola bolwetši bjo. En nngwe ya tšona ke pompo yeo e bitšwago ‘Asthma pump/inhaler’. Pompo yeo ke sedirišwa sa go šikarwa goba sa go lekanela gore motho a ka sepela le sona gohle mo a yago gona. Ka gare ga pompo yeo go na le sehlare sa seela seo se tšwago nke ke kgoodi goba mmuwane (mist) ge motho a se pompa. Ge o pompa goba o fothela sehlare seo ka ganong ka mokgwa wa maleba, se leba thwii maswafong a gago. Sehlare seo se šoma ka mokgwa wa gore ge o se hemetše ka gare ka mokgwa wa maleba, se lokolla le go lapološa mešifa ya ditsejana tša go sepetša moya ka gare ga maswafo gore moya o sepele gabosele. Gape seo se dira gore motho a heme bokaone ntle le go pipitlelana.
Go ya ka mokgahlo wa malwetši a go hlolwa ke dilo (dialetši) wa Aforika Borwa (Allergy Foundation South Africa goba AFSA), dipompo di šoma gabotse ka gobane di thuša gore motho a hemele sehlare ka gare ga maswafo thwii eupša bontši bja batho bo laeditše gore pompo ga e bonolo go e diriša. Go bohlokwa gore o botšiše ngaka ya gago gore a go bontšhe gore e dirišwa bjang. Gape mohla o eya go etela ngaka ya gago, o sepele le pompo ya gago a go bontšhe gore e dirišwa bjang mme a go botše ge eba o e diriša ka mokgwa wa maleba.
Mokgahlo wa dialetši wa Aforika Borwa o tšweleditše ditsela tša maleba tša go diriša pompo ka mokgwa wo:
1. Tšokotša pompo ya gago pele o ka e diriša gore sehlare sa ka gare se hlakane gabotse.
2. Bula sethibo sa yona o e lokele molomong gomme o mome molomo wa gago gabotse.
3. Hemela ka ntle le ka gare gannyane o tšwaletše molomo wa gago.
4. Fothela sehlare ka ganong ka pompo yeo o se metše ka mokgwa wa go gogela moya ka gare.
5. Swara moya wa gago tekano ya metsotswana e lesome (10).
6. Hemela moya ka ntle ka nko.
7. Sa mafelelo, hlatswa pompo ya gago ka meetse a borutho gape o tšokotše le ka ganong ka meetse.
Pompo yeo e dirišwa ke batho bao ba hlahlobilwego ke ngaka gomme a ba laetša gore ba e diriše ka mehla goba ge ba itemogela dika tša tlhaselo ya Asma bjalo ka go kwa okare kgara e a tswalelega goba go goga moya ka boima le go gohlola.
------------------------------
MMEGI WA SEIPONE //July 27,
Borathekisi ba tsebega ka go ba bontwadumela, batho ba go tšeatšea batho ba bangwe, batho ba go se hlomphe batho ba bangwe. Ba tsebega bjalo ka batho ba dihlogo tše thata, batho ba manganga bao ba ratago go diriša maatla …go diriša diphaka esego menagano go rarolla mathata. Fela go na le koša e nngwe…ge ke sa phoše ke ya mohu Dr Steve Kekana yeo e bitšwago‘O ska ntjheba wa nnyatsa’. Mogongwe koša ye e bolela‘mohlolo’wo o diregilego naga ka bophara wa borathekisi…
Go tloga profenseng ya Kapa Bohlabela go ya Gauteng…go namelela go fihla Limpopo le dikarolong tše dingwe tša naga, go feta bohle borathekisi ba phološitše ekonomi ya naga ye. Nakong ya ge bahudi ba hula dikgwebo dikarolong tše dingwe tša KwaZulu-Natal le Gauteng, mekgatlo ya dithekisi dikarolong tše dintši tša naga e ile ya gana thaa maitekelo afe goba afe a go hlasela le go hula dikgwebo. Mafelong a mangwe, borathekisi ba ile ba botša bahudi serokaphatla gore ba swanetše go feta go bona pele pele batho ba ka hula. Mafelong ao go bego go hulwa go wona, go thwe borathekisi ba ganne go rwala dithoto tša go utswiwa – taba yeo e ilego ya makatša le go gakantšha bahudi bao ba bego ba nagana gore borathekisi ba rata tšhelete kudu mme ba ka se gane go rwala merwalo.
Go feta tšohle, taba ya go kgahliša ka boithaopo bja borathekisi bja go šireletša dikgwebo go bahudi ke mabaka ao ba a fago a go šireletša dikgwebo tše. Magareng ga tše dingwe, borathekisi ba re ba šireleditše dikgwebo ka kwešišo ya gore ge di ka hulwa le go senywa, bontši bja batho ba ya go lahlegelwa ke mešomo mme se se ya go dira gore dithekisi di hloke banamedi. Go tielela ga kgwebo ya dithekisi go tlišwa ke ge di rwala batho go ya mešomong le mabenkeleng go ya go reka. Bjalo ge dikgwebo di hulwa le go senywa, nnete dithekisi di ya go rwala bašomi bao ba yago mešomong efe? Ge mabenkele a ka hulwa le go senywa, na dithekisi di ya go rwala bareki bao ba bego ba tla ba ba eya mabenkeleng go ya go reka eng? Ye ke taetšo ya kwešišo ya ekonomi!O ska ba lebelela wa ba nyatša…borathekisi ba kwešiša ekonomi!
Ka go beya maphelo a bona kotsing go šireletša dikgwebo tšeo e sego tša bona, borathekisi ba laeditše bogale, boetapele le ponelopele. Dika tšeo borathekisi ba tsebegago ka tšona tša gore ke batho ba go diriša diphaka le maatla…tša gore ke batho ba go papatla ka seboka…dika tša gore ke batho ba sebete ba go se katakatele morago go taba yeo ba sa e nyakego – dika tše ke tšona di ba filego serithi sa go kgona go šireletša dikgwebo tšeo e sego tša bona. Ka go kgona go šireletša dikgwebo go bahudi, borathekisi ba thušitše go phološa Aforika Borwa go bothata bja go phuhlama ga ekonomi go go bego go tla tliša masetalapelo a tlhokego ya mediro le tlala.
Borathekisi ba ka no ba ba fela ba solwa ka se le sela fela mo nakong ye ba swanelwa ke ditheto tšeo di felago di lebišwa go bagale. Ntle le manganga, ka go thibela go hulwa ga mabenkele le go senywa ga mafarahlahla a bohlokwa, ba phološitše ekonomi ya naga go masetlapelo. Ka lehlakoreng le lengwe, ka modiro wa bona wa tšhireletšo, borathekisi ba beile borakgwebo le babeeletši pelwanatšwaana ya gore dikgwebo tša bona le dipeeletšo tša bona di bolokegile mo nagang ye. Borathekisi a ba rolelwe mengatse go laetša tlhompho go modiro o mobotse wo ba o dirilego. Ke bagale!
------------------------------
MMEGI WA SEIPONE //June 26,
INVERAAN, BLOUBERG- “E nngwe ya dintlha tša boitlemo bja Sengwalwa sa Tokologo (Freedom Charter) e bile ya go re‘Go tla ba le dintlo, tšhireletšego le boiketlo’. Karolo ya Bodulo bja Batho ya morero wa Kgoro ya rena e ithekgile ka boitlemo bjo bja bagolo ba rena ka 1955 ge ba le Kliptown. Go phethagatša morero wo, Kgoro ya rena e filwe ditekanyetšo go phethagatša morero wo. Mo mengwageng e mebedi ya go feta, leuba la Covid-19 le šitišitše Kgoro ya rena go phethagatša modiro wa go aga dintlo go ya ka peakanyo gomme seo se hlotše tšhalelomorago go kabo ya dintlo,” gwa realo Molekgotlaphethiši wa Kgoro ya Pušommogo, Bodulo bja Batho le Merero ya Magoši (CoGHSTA), Basikopo Makamu, moletlong wa go abela lapa la gaMokgobu ntlo motseng wa Inveraan masepaleng wa Blouberg ka Labone la 18 Phupu 2021.
Makamu o retile Mohumagadi wa Pele, Mme Maggie Mathabatha, yo a rilego go kwa bothata bja lapa le, a ema ka maoto go bona gore le agelwa ntlo. Lapa le la maloko a 17 le be le pitlagane ka gare ga ntlwana e nnyane fao serithi sa go ba le sephiri se bego se se gona ka ge batho ba bagolo ba be ba pitlagane felo gotee le bana. Yeo ke taba yeo e kgwathilego pelo ya Mohumagadi wa Pele le go mo dira gore a eme ka maoto go rarolla bothata bjo.
‘Mma Mathabatha keMpho ya BafileLešole la Sefapano se Sehubedidi kopane. Ga a kgone go swarwa ke boroko mola lapa le lengwe la Limpopo le sa je di wela. O rile go kwa sello sa lapa le, a ikopanya le Kgoro ya gešo gore re nyakane le Basamaria ba kgaogelo bao ba ka thušago lapa le. Ka lebaka leo, lehono re fana ka ntlo yeo e tlabaketšwego ka fenitšhara ya sebjalebjale ka botlalo ya go tliša boiketlo. Lena ba gaMokgobu, ye ke ntlo ya lena. Kgopelo ya ka go lena ke gore e hlokomeleng le dire gore e phela e hlwekile. Rena re dirile karolo ya rena gomme bjale tšohle di matsogong a lena,” a realo ge a tšwela pele.
Go agwa ga ntlo ye go kgonagetše ka ge mokhanselara wa wate a rile go bona bothata bja lapa le, a emaema ka bjona go fihlela bo fihla ditsebeng tša Mohumagadi wa Pele yo a ilego a ikopanya le CoGHSTA. Tirišano ya diofisi tše pedi tše e dirile gore go rotoge Basamaria ba kgaogelo bao e lego borakontraka, Mathara Investments le Molanco Trading bao ka boithaopo ba kopantšego dilo gore ntlo e botse le fenitšhara ka botlalo di be gona.
Molekgotlaphethiši o lebogile Meyaraphethiši wa Selete sa Capricorn, Cllr Makoro Mpe gammogo le Meyara wa Blouberg, Maseka Pheedi, bao ba bego ba le gona moletlong ka boetapele bja go thuša setšhaba. O lebogišitše Mpe ka phihlelelo ya pego ya go hlweka ya taolo ya mašeleng mengwaga e mebedi ka go latelana. O re seo ke mohlala wa go phadima wa boetapele bja botswerere bjo e tla bago mohlala go dimasepala tše dingwe. O lebogile le bohle bao ba thušitšego lapa la ga Mokgobu go fihlelela toro ya lona ya go ba le ntlo.
------------------------------
MOGALE SEKWELA //June 26,
SPOOKPARK:Ka morago ga go lemoga gore batho ga ba tsene kereke ka go tšhaba go ahlolwa ka ge ba enwa madila ebile ba fola motsoko, Ronald Mokhudu le Simon Matloga ba ile ba leka go fetola seo.
Ba tšere sephetho sa go batametša Modimo go batho bao ba ratago madila. Ba dirile se ka go thoma lekala la bona la kereke ya Gabola. Ba thakgotše kereke ye lefelong la go nwela madila la Bolty go la Spook Park ka ntle ga Polokwane ka Sontaga sa go feta. Gammogo le barati ba madila, ba nwele, ba tagwa, ba ja ba bile ba roriša Modimo. Tafola ya bona e be e tletše ka madila a mehuta.
Mokhudu o be a rera ka leleme la sejahlaphi mme Matloga a hlatholla mantšu a Mokhudu ka isiZulu. Ba be ba fela ba khutša metsotswana, nako yeo ba e šomiša go nwa le go fola pele ba ka tšwela pele ka go rera.Ba re nepo ya bona ke go rapelela batho ba go rata madila le go fola gore ba se lebale Modimo mme ba tlogele go dira dibe.
“Batho ba nagana okare re nyatša Modimo ka ge re rapela lefelong la madila. Ee, re a nwa, re a fola ebile re robala le bagweba-ka-mebele mme tše ga di re swabiše. Ga re mo go botša batho gore Modimo o a phela. Re mo go gopotša batho gore Modimo o a phela mme batho ba se ke ba re nyatša ka ge re rapela lefelong la madila ka ge Modimo a le mafelong ka moka. Le ge re ka no ba re sa bolele gore re a dumela, ka moka re bana ba Modimo” gwa realo Matloga.
Mokhudu o re batho ba se ke ba bolela maaka ka kereke ya bona ka ge e swarelwa lefelong la madila.
“Re swanetše gore re tumiše Modimo ka dinako ka moka, kae kapa kae. Ge Modimo a be a sa nyake re enwa madila, Morena Jesu o be a ka se fetole meetse gore e be beine gore batho ba nwe ba nyakalale. Re hlohleletša batho gore ba nwe ka maikarabelo…yeo ke taba yeo re e hlohleletšago ka mehla ge a rera. Motho ga se a swanela go rumol goba go roga batho ba bangwe a re ke ka lebaka la gore o nwele. Go sa kgathalege gore na motho o nwele goba aowa, batho ba swanetše go ithuta go hlompha ba bangwe ka dinako ka moka. A ke re re nwela bjala ka dimpeng esego ka dihlogong,” Mokhudu a realo.
Yo mongwe yo a bego a enwa nakong ya ge a rapela o rile: “Re a go leboga Modimo ge o dirile gore kereke ye e re fihlele. Batho ba re ahlola ka ge re sa ye kerekeng, ba re re matagwa efela wena o ka se re hlokomologe ka gore re bana ba gago.Re a tseba gore wena Modimo ga o na kgethollo bjalo ka batho…o re rata ka moka ka go swana. A ke re Modimo o na le morero ka motho yo mongwe le yo mongwe? Le rena Modimo o a tseba gore morero wa gagwe ka rena ke eng. Re a go leboga Modimo ge le rena o re gaogetše wa re fa bophelo. Amen”.
------------------------------
GASEKGOPO: Moetapele wa One South Africa Movement (OSA), Mmusi Maimane, o ketekile letšatši la gagwe la baswa a boledišana le baswa ka mathata ao ba hlakanago le wona bophelong.
O boditše baswa ba GaSekgopo ka ntle ga Modjadjiskloof masepaleng wa Greater Letaba gore seo se kwešago pelo ya gagwe bohloko ke gore baswa ga ba lemoge maatla ao ba nago le wona. Ka lebaka la gore baswa ka palo ke ba bantši go feta batho ba bagolo, seo se dira gore e be batho ba maatla.
O hlohleleditše baswa bao ba bego ba kgobokane Mameriri Sports Ground gore ba ithute, ba hwetše mešomo goba ba hlole mešomo goba ba tsenele dikgetho bjalo ka bonkgetheng.
“Matshwenyego a 1976 ga se a fele. Le rena re lwa ntwa ya rena yeo e lebanego le mehla ya lehono. Ya rena ke ntwa ya tlala, tlhokego ya mešomo, tekatekano ya bong le dikgaruru tšeo di ithekgilego ka bong. Tlhokego ya mešomo ke taba e bohloko kudu ka gore ge o se na mošomo, bophelo bja gago bo a ema. Ge o se na mošomo, le ge nako ya go nyala e fihlile, o ka se nyale ka gore o ka se be le tšhelete ya go ntšha magadi goba go hlokomela lapa. O tla dirang ge o se na mošomo? Ge o se na mošomo, o reka diaparo, dijo le dilo tše dingwe ka eng? Ge o se na mošomo, serithi sa gago se a theoga. Ge o se na mošomo, bophelo bja gago ke bja go bolawa ke tlala. Tlhokego ya mediro e ka no ba lebaka le lengwe leo le hlohleletšago dikgaruru ka malapeng ka gore ge o le hlogo ya lapa fela o se na tšhelete ya go reka dijo, diaparo le dinyakwa tše dingwe, go diregang ka lapeng? Ke mathata feela…mathata ao a ka hlolago dintwa le dikgaruru,” a realo.
Maimane o boditše baswa gore ba lwele tokologo ya bona. “Efela baswa ba ka se lokologe ge ba hloka mešomo, menyetla ya go lekana, ditirelo le thuto. Re ka se kgone go lokologa ge baswa ba sa šome. Tokologo ke go kgona go šoma le go dira tšeo di tšwetšago bophelo bja gago pele. Go lokologa ke go kgona go ikagela ntlo ya gago, go kgona go rekela bana ba gago dijo le diaparo le go ba iša dingakeng ge ba lwala,” gwa realo Maimane.
Ka mokgatlo wa gagwe, o tshepišitše gore o ile go lwela letseno la baswa. “Ge moswa a fihla mengwaga ye 18, mmušo o swanetše go mo abela mašeleng kgwedi ka kgwedi gore a kgone go sepela le go nyakana le mošomo. Ke ile go lwa ntwa ye go fihla mafelelong ka gore ga re nyake gore baswa ba ratane le bakgalabe le bakgekolo ka ge ba nyaka gore ba hwetše tšhelete. Ge basetsana ba gapeletšega go robala le bakgalabje gore ba humane tšhelete, yeo ke taba ya bogoboga yeo e theošago serithi sa bona e bile e ka ba hlolelago malwetši. Re duma go bona basetsana ba gola ba swareletše serithi sa bona sa bokgarebe go fihla ba fetša sekolo, ba šoma fao ba kgonago go ikgethela batho bao ba ba ratago. Re dumela gore taba yeo e ka tlišago tekatekano ya bong ke ge basetsana ba kgona go itšhomela mme ba sa lebelele motho yo mongwe go humana tšhelete ya go iphediša,” a realo.
OSA ga e kwane le taba ya gore baemedi ba mekgatlo ya dipolitiki ba ikarabele go mekgatlo ya bona ya dipolitiki esego badudi bao ba ba kgethithego. Nepo ya OSA ke go tšeela mekgatlo ya dipolitiki maatla le go fa maatla ao baetapele bao ba ikarabelago thwii go badudi esego mekgatlo ya dipolitiki. Ge baetapele e le bao ba kgethilwego thwii ke badudi ba bile ba ikarabela thwii go badudi, OSA e dumela gore baetapele ba babjalo ba tla ba le boikarabelo ka go tseba gore badudi ba ka ba fološa ditulong ge ba sa šome ka tshwanelo.
Masepala wa Greater Letaba ke o mongwe wa yeo OSA e nyakago go thekga bonkgetheng ba makhanselara dikgethong tša mmušo wa dimasepala ngwaga wo gore maatla a tloge mekgatlong ya dipolitiki mme a ye matsogong a batho.
------------------------------
------------------------------
MOLETJIE: Go tshwenywa ga barutwana ka bokgoroto (bullying) go direga dikolong mme nakong tše dingwe go dira gore barutwana ba feleletša ba ipolaya. Barutwana ba sekolo sa fase sa Masegela go la GaSemenya, Moletjie, ka ntle ga Polokwane ba ile ba tšeya sephetho sa go dira se sengwe ka go tshwenywa ga barutwana dikolong.
Ba dirile se ka go tšwa lesolo la go gwanta kgahlanong le go tshwenywa ka bokgoroto. Barutwana ba go lekana 70 ba gwantile mebileng ya GaSemenya go tšweletša maikutlo a bona ka go tshwenywa. Ba be ba swere dipolakata tša go ngwalwa:“Go lokile go lekane, go tshwenywa a go fele le toka a e phethege,”Ba re nepo ya bona ke go ruta batho gore go tshwenya go kotsi ebile go ka hlola le mahu.
Morulaganyi wa mogwanto, Phuti Rangata (30), o re bontši bja barutwana ba tlogela dikolo ka lebaka la go tshwenywa. Bokgoroto bo dira gore barutwana ba bangwe ba tšhabe go ya sekolong ka go tšhaba go tlontlollwa, go hlorišwa le go segwa ke ba bangwe ka lebaka la bokgoroto. Bokgoroto bo dira gore barutwana ba inyatše, ba bone nke ba hloilwe le go hlorišwa mola go se na fao ba ka tšhabelago. Se se beya barutwana ba bangwe kgakanegong yeo e dirago gore ba tlogele sekolo gob aba nyake go ipolaya go khutša matshwenyego.
“Go tshwenywa ka bokgoroto ke leuba le lengwe la kotsi kudu mme le swanetšwe go emišwa pele go senyega. Bokamoso le maphelo a fedile ka lebaka la taba ye. Re nyaka go ruta barutwana esale ba bannyane gore ba gole ba tseba gore go tshwenyana go fediša boitshepo bja motho. Go dira gore bao ba tshwenywago ba phele ba tšhogile, ba nyamile mme ba ipona nke ga se bona selo. Bana ba swanetše gore ba ratane ka gore ka moka re batho…re bana ba motho efela re tšwa malapeng a go fapana,” gwa realo Rangata.
Barutwana ba ipileditše gore bao ba tshwenyago ba kgalwe ka bogale ka ge barutwana ba ka se kgone go tšwela pele ba boifa gore ba tlo tlontlollwa letšatši ka letšatši.
Morutwana, Molatelo Mogale (12), o re o thabile ge a tsenetše mogwanto wo. “Batshwenyi ba swanetše go tseba gore re ka se ba lebelele ba re fenya. Ge motho a phela a go tshwenya, a ka dira gore o nyake selo sa go mo gobatša gore a se sa go šala morago. Ka mogwanto wo re laetša gore ga re sa ya go dumelela batho ba re tshwenya – re ya go ba bega go ba bagolo goba maphodisa,” a realo ka maikemišetšo.
“Re tshepa gore batshwenyi ba tla kwa molaetša wa rena mme ba tlogela seo ba se dirago. Re ka se tšhabe go tla sekolong ka lebaka la bona. Re swanetše gore re ratane ebile re thekgane ka dinako ka moka. Batho ba ka moka re tswalane, ka gona ga go nyakege gore go be le ba go tshwenya ba bangwe. Ga a gona motho yo a ratago go tshwenywa ke motho yo mongwe. Ka moka re na le madi ebile re kwa bohloko ge motho yo mongwe a re tshwenya,” gwa realo Moloko Lekoloane (12).
Barutwana ba ile ba rutwa ka moo ba ka lemogago maswao a go tshwenywa le ditsela tšeo ba ka di šomišago go tlaleya melato yeo go batho ba bagolo goba maphodisa.
------------------------------
MOGALE SEKWELA //May 15,
MOLETJIE: Toro ya gagwe e kgolo e be e le go ba le ntlo gore lapa la gagwe le bolokege. Go phethagatša toro ye, Gideon Kgasago o ile a dira kgopelo ya ntlo ya RDP ka 2009. Monna yo wa mengwaga ye 38 go tšwa motseng wa GaManamela go la Moletjie ka ntle ga Polokwane, o re o na le mengwaga e 12 a sa letile ntlo ya gagwe.
O re pelo ya gagwe e ile ya robega ge a be a botšwa gore o ile go hwetša ntlo ya gagwe ka 2051.
“Nke le kweng banna! Seo se kgonega bjang? Ke ile go ba ke dula kae mengwaga e 30 yeo e tlago? Ke swanetše gore ke dire eng gore ke humane ntlo?” a botšiša bjalo ka tlalelo.
Gideon o re tokelo ya gagwe ya go hwetša ntlo ya maleba e a gatakwa ka ge e le sefofu. “Pelo ya ka e bohloko ka gore mmušo ga o ntšwele mohola. Ke kwa okare ke mofaladi nageng yeo ke belegweng go yona mme seriti sa ka ga se sa le gona,” a realo.
O re ba ile ba bitšwa gape ka kgwedi ya Hlakola 2020 gore ba tle ba tsošološe dikgopelo tša bona tša dintlo efela ga go seo se diregilego. Ge a botšiša, o išwa godimo le fase a sa hwetše dikarabo tša go kwagala.
“Ke dumela gore ga ke elwe tlhoko ka gore ke sefofu mme nka se kgone go itwela. Ke dirile dikgopelo ka gare ga lenaneo la go ikgetha ka ge ke le segole. Ka mokgwa wo e lego kgale ka gona ke dirile dikgopelo, ke dumela gore ntlo ya ka e ka ba e abetšwe motho yo mongwe,” a realo ka maseme.
O re batho bao ba dirilego dikgopelo pele le ka morago ga gagwe ba hweditše ntlo tša bona efela yena o sa letile.
“Ke hlokometše mosadi le bana ba ka ba babedi, ka fao nka se kgone go ikagela ntlo,” a realo.
Gideon o boditše Seipone gore gabjale o dula ka lapeng leo go sa dulego motho. “Mongntlo o ntumeletše gore ke dule, ke e hlokomele ka ge a tšeya nako ye ntši a sego. Ke fela ke boifa gore a ka no boya nako e nngwe le e nngwe a mpotša gore ke sepele,” a realo.
Mmoleledi wa Kgoro ya Dintlo, Motupa Selomo, o re ga go na kabelo ya dintlo tša diRDP motseng wo Gideon a dulago gona ka se sebaka.
“O swanetše gore a emele gore kabelo ya dintlo e thome gore a dire dikgopelo tša gagwe,” gwa realo Selomo.
------------------------------
MAMADIMO PARK: Ka morago ga go leta mengwaga ye meraro gore a hwetše mašaledi a ngwana wa gagwe yo a hlokofetšego ka morago ga go belegwa, Malebo Dikotla o tla imologa. Se ke ka lebaka la gore lapa le la gaDikotla go tšwa Mamadimo Park ka ntle ga Polokwane, le ile la hwetša tumelelo ya go dira mošomo wa go tšeya moya wa lesea la bona boletabahung bja sepetlele sa Mankweng gore le robale ka khutšo.
Malebo (18) o hlokofaletšwe ke lesea la gagwe ka kgwedi ya Hlakola 2018. Setopo sa lesea se dutše boletabahu bja mmušo ka ge go be go dirwa diteko go lekola gore le bolailwe ke eng ka morago ga gore lapa le le gonone gore le ka ba le bolailwe ke nalete yeo e hlabilwego Malebo letšatši leo a belegilego ka lona.
Dipoelo tša diteko di boile ka kgwedi ya Pherekgong 2020 efela ga se di laetše gore lesea le bolailwe ke eng ka ge setopo se be se le seemong sa go senyega (bola).
Nakong yeo Malebo o ile a ba le kgatelelo ya mogopolo mme se se dirile gore a tlogele sekolo. O be a sa kgone go dula ka gae ka ge a be a fela a na le megopolo ya tšatši leo a belegilego ka lona, ka fao o be a fela a robala bagwereng ba gagwe. Ka nako tše dingwe o be a fela a lora lesea le lla.
Papago Malebo, David (51) o re ba kgonne go dira mošomo ka kgwedi ya Hlakola 2021.
“Re imologile ka gore re kgonne go phetha setšo sa rena. Re ile go hlapišwa mme leru le leso le tla re katoga ra kgona go ba le batho ka ge lesea la rena le tla ba le ithobaletše ka khutšo le badimo ba rena,” a realo ka go laetša tumelo.
David o re ba gare ba rulaganya poloko. Malebo o re o tla hwetša khutšo moyeng.
“Ke dumela gore bophelo bja ka bo tla boela maemong a mabotse. Pelo ya ka e tla lokologa ka gore ke tla ba ke tseba gore lesea la ka le robetše kae,” a realo.
Gabjale ba nyaka thušo gore ba kgone go beakanya tša poloko.
“Ga re na tšhelete, ka fao re kgopela yo mongwe le yo mongwe yo a ka re thušang gore re kgone go boloka lesea la rena a re thuše. Re tla thabela thušo e nngwe le e nngwe yeo e tšwelelago,” ka bodutwana David a realo.
------------------------------
GAMOKGOBA:Kgwedi tše hlano badudi ba be ba gapeletšega go dula kgauswi le kelelatšhila (soretše) yeo e elelago ebile e nkga ntle le thušo. Gonabjale badudi ba GaMokgoba ka ntle ga Modjadjiskloof ba re ba lapile go phela okare ke bona dikolobe. Ba re masepala wa bona wa Greater Letaba ga o na taba le ditokelo gammogo le maphelo a bona.
Ba re ba lekile go boledišana le mokhanselara wa bona efela ga a hwetšagale.
“Re ngwaletše le masepala efela ga go seo se diregilego. A ke re go nkgelwa rena esego bona…o ka re ga ba re kwe. Ga re tsebe gore re ye go mang go hwetša thušo”.
“Kelelatšhila ye e swanetše gore e lokišwe ka pela ka gore ke kgale e senyegile. E elela meetse gammogo le ditšhila tša go nkga tšeo di elelago mebileng ya rena mosegare le bošego. Re a nkgelwa felo fa! Re nkgelwa bošego le mosegare…re a nkgelwa papa! Re nkgelwa ge re sepela mebileng ebile re nkgelwa le ka dintlong. Re palelwa ke go hema…re palelwa ke go ja… re palelwa ke go phela re lokologile. Re gata ditšhila mo mebileng gomme le rena re fetša re thankgetše matšhila…diaparo tša rena di nkga. Ge pula e ka sarasara goba gwa ba le moyanyana, ka monkgo o tsebe gore re hwile ga re sa phela. Ga ke go botše maaka le wena ka mahlo o a iponela gore felo fa re a nkgelwa. Re nkgelwa bohloko,” ka go selekega gwa realo Thomas Khumo (36).
Badudi ba bangwe ba re kelelatšhila ye e beya maphelo a bona le a bana ba bona kotsing.
“Re tšwela pele go lefela masepala gore o re abele ditirelo efela ga re bone dipoelo tša seo re se lefelago. Gonabjale ge re tsene maregeng, ka monkgo wo re ya go lwala ka bontši mo motseng,” gwa realo Kedibone Malatjie (40).
Ba bangwe ba re bana ba bona ba gapeletšega go raloka kgauswi le kelelatšhila yeo fao ba bago kotsing ya go fetelwa ke malwetši. Batswadi ba tshwenyegile gore ba tla palelwa ke go lebeletšana le bana ba bona ge ba ka lwala mola ba hlokometše twatši ya khorona.
Mokhanselara wa Democratic Alliance masepaleng wa Greater Letaba, Cllr Timothy Maluleke, o re ditokelo tša badudi ba GaMokgoba di gatakwa ke masepala.
“Re ile go ngwalela mosepikara wa masepala, ba Kgoro ya Merero ya Tikologo gammogo le khomišene ya ditokelo tša batho gore ba thuše. Re ka se khutše go fihla bothata bjo bo rarollwa,” gwa realo Maluleke.
Mmoleledi wa Masepala wa Greater Letaba, Lovers Mainetje, o re ba lekala la bona la meetse le kelelatšhila ba lebelelane le bothata bjo.
“Re tshepa gore ba tla hwetša tharollo ka morago ga go hlahloba seemo,” a realo.
------------------------------
MOGALE SEKWELA //March 25,
GAMAJA: Lapa la modiragatši wa maloba wa Skeem Saam le Mahlakung, mohu Charles ‘Big Boy’ Maja le thabile kudu ka morago ga gore leswika la gagwe la segopotšo le bewe ka morago ga ngwaga mola a bolokwago.
O hlokofetše ka Moranang 2020 a na le mengwaga ye 54 ka morago ga go hlaselwa ke‘stroke’. Leswika la go ja boleng bja R75 000 ebile kabelo go tšwa go Bataung Memorial Services ka morago ga kgopelo ya go tšwa go Limpopo Artist Movement (LAM).
Leswika le le beilwe dirapeng tša gabo, GaMaja, Kopermyn ka ntle ga Polokwane. Maja e be e le modiragatši wa tshwantšhetšodikgao ya Mahlakung seyalemoyeng sa Thobela FM fao a bego a tsebega ka la ‘Bra Tick’.
Mosadi wa gagwe, Sophy (54) o re o be a sa tshepe ge a hwetša mogala go tšwa go Bataung, a botšwa gore ba tseleng go tla go beya leswika. O re o ile a kopanya maloko a lapa la gagwe gore ba bone tiragalo yeo.
“Re ba lebeletše ge ba be ba le hloma. Ke be ke thabile ebile ke nyamile ka nako e tee. Ke eme nako ye telele gore leswika le le bewe,” a realo.
Gabjale Sophy o dumela gore monna wa gagwe o tla robala ka khutšo.
“Re tla dula re mo gopola ka mehla. Re thabile ge Bataung ba kgonne go phethagatša tshepišo ya bona mme ke tlo robala gabotse ke tseba gore monna wa ka o ithobaletše ka khutšo,” a realo.
Ka ge naga e le legatong la mathomo la kiletšo ya mesepelo, lapa la ga Maja le tlo kopana go kgetha letšatši leo le tlago go bula leswika semmušo.
“Re ile go mema batho ka moka bao ba paletšwego ke go fihla polokong ya gagwe gammogo le balatedi ba gagwe,” gwa realo Sophy.
Modulasetulo wa LAM, Mphoza Mashabela, o re ba thabile ge leswika le beilwe ka morago ga gore ba dire dikgopelo go mong wa Bataung, mohu Lebogang Khitsane.
“Big Boy e be e le leloko la rena la potego mme re be re nyaka go mo hlompha ka ge e be e le mokaobere lefapeng la bodiragatši,” gwa realo Mashabela.
Molaodi wa Bataung, Leigh-Ann Vermaak, o re ba dumela go phethagatšo ya mpho go baratiwa ba batho.
“Re leboga ge re kgonne go abela lapa la ga Maja leswika le. Moya wa gagwe o robale ka khutšo,” a realo.
------------------------------
POLOKWANE: Mengwageng ya go feta 20, ba be ba gapeletšwa go ntša šunya gore dikoša tša bona di ralokwe seyalemoyeng. Gonabjale ba lapile ebile ba re go lokile go lekane. Baopedi ba ile ba tsenela mogwanto wo o rulagantšwego ke Limpopo Artist Movement (LAM), ba lebantšhitše diyalemoyeng tša SABC, Thobela FM, Munghana Lonene FM le Phalaphala FM go la Polokwane go tšweletša dillo tša bona.
Ba re baopedi ba bangwe ba gapeletšega go ntšha šunya ya R500 mola dikhamphane tša diopedi di ntšha šunya ya go fihla go R20 000.
Gabjale ba re ba nyaka gore dikoša tša bona di ralokwe ntle le šunya. Ba re šunya ke botsotsi ebile ke kgatelelo ya diopedi. Rametlae Augustine‘Kwetepane’Shotholo o re ga a gopole gore na la mafelelo ge metlae ya gagwe e ralokilwe seyalemoyeng ke neng.
“Re tliša mešomo ya rena ka mehla efela ga e ralokwe. Batho bao ba nyakago šunya ke bao ba hwetšago mogolo go tšwa go SABC kgwedi ka kgwedi. Ge re iša mediro ya rena, o tla botšwa gore o tswalele lebati ge o tsena ka kantorong. Ka nako yeo o swanetše go tseba gore o swanetše o ntšhe šunya gore modiro wa gago a ralokwe seyalemoyeng,” a realo.
Seopedi Rastaman Nkushu o re dikoša tša bona di swanetše gore di ralokwe ntle le šunya mme bao ba lwantšhanago le šunya ba a hlokofatšwa ebile ba a kgethologanywa.
“Se se dira gore dilo di be boima ka gore go ba modiragatši go swana le ge o le rakgwebo. Covid-19 e dirile gore dilo di be boima le go feta efela re holofela gore SABC e tla theeletša dillo tša rena,” gwa realo Rastaman.
Seopedi ebile e le modulasetulo wa LAM, Mphoza Mashabela, o re badiragatši ba bannyane ba swanetše go akaretšwa diyalemoyeng tša Limpopo ka moka.
“Bao ba nyakago šunya ba nyatša tokologo ya badiragatši. SABC ke lekgotlakgašo leo le sepetšwago ka tšhelete ya rena ya motšhelo mme le rena e swanetše go re tšwela mohola. Kgethologanyo e swanetše gore e fele mme ge go ka se be le diphetogo, re ile go tšeya magato a šoro,” gwa realo Mashabela.
Ba abetše SABC beke tše pedi gore dillo tša bona di fetolwe. Molaodi wa SABC go la Polokwane, Freddy Sadike, o amogetše dillo tša bona. “Dillo tša lena re di kwele mme ke ile go di alela baetapele ba SABC,” gwa realo Sadike.
------------------------------
------------------------------
Ntwa ya boetapele bja mokgatlo wa Democratic Alliance profenseng ya Limpopo e thomile. DA e tlo swara kopano kgwedi ye go kgetha boetapele mme mmoleledi wa maloba wa mokgatlo, Solly Malatsi, o emišitše letsogo la gagwe go tlo phenkgišana le Jacques Smalle yoo gabjale e lego modulasetulo wa DA mo Limpopo.
Smalle o thomile go ba modulasetulo go tloga ka 2012 mme o kgethilwe gore e be yo mongwe wa ba bararo ba letsogo la modulasetulo maemong a bosetšhaba.
Malatsi o dumetše kgetho ya go phenkgišetša setulo sa boetapele ka ge a dumela gore nako ya maleba e fihlile gore a phenkgišane. O re profense ye e nyaka go tsošološwa le go matlafatša boetapele go oketša katlego ya mokgatlo dikgethong tšeo di latelago ka 2024.
“Ye e tlo ba ntwa ya David le Goliath. Bontši ba re ke moetapele yo moswa wa mafolofolo yo DA mo profenseng e mo nyakago go godiša thekgo ya yona go dikgetho tšeo di latelago,” a realo.
O re mošomo wa gagwe e tlo ba go godiša palo ya makhanselara go dimasepala ka moka mo profenseng. O nyaka go thekga le go godiša baswa ba DA, mekgatlo ya barutwana le ya basadi gore e kgone go fenya ditlhotlo tšeo di hlakanago le tšona mafelong a yona,” a tshepiša bjalo.
Malatsi o re o nyaka go tsosološa tshepišo ya bona le go beya botshepegi bja bona go bonkgetheng ba bangwe le ba bangwe bao ba tlago go kgethwa nakong ya dikgetho.
“Ke nyaka go tsošološa tshepo go bonkgetheng ba rena, ke dire gore DA e be mokgatlo wa kganetšo wa go tiya. Ke tla ba moetapele wa go tšeya diphetho ka botshepegi ka dinako ka moka gore diphetho tša rena di sepedišane le molaotheo wa rena,” a realo.
------------------------------
Nick Paton Walsh wa CNN //February 27,
Banyakišiši ba Seboka sa Lefase sa Maphelo (WHO) ba nageng ya China mo nakong ye. Morero wa bona ke go nyakišiša ka feo twatši ya khorona e hlolegilego ka gona. Mo dinyakišišong tša bona, banyakišiši ba utolotše gore twatši ye e be e phatlaletše dikarolong tša Wuhan nakong y age e utollwa ka Manthole 2019. Banyakišiši ba kgonne go boledišana le motho wa mathomo, mošomi wa ofisi wa mengwaga ya bo40 yo go thwego o fetetšwe ke twatši ye ka 8 Manthole 2019 yoo e bego e se motho wa go ba le maeto go ya kae.
Go diega go humana bohlatse bja go tsebalega go oketša matshwenyego a boramahlale bao ba nyakišišago tlholego ya twatši ye gore twatši ye e ka bae thomile go keka ka China nako e telele pele ga ge e utollwa le go begwa semmušo go ya magareng ga Manthole 2019.
Boramahlale ba China ba begetše sehlopha se ka batho ba 174 ba mathomo bao ba humanewego ban a le twatši ye Wuhan le mafelo a mabapi ka Manthole 2019. Godimo ga batho ba, ba 100 ba tiišeditšwe ke diteko tša laporathori gore ban a le twatši mola ba 74 ba lemogilwe ba lemogilwe ka maswao a dika tša twatši ye bjalo ka balwetši. Go gononwa gore yona nakong yeo twatši e ka no ba e be e šetše e fetetše batho ba go feta 1 000.
Moetapele wa banyakišiši wa WHO bao e lego sehlopha sa boramahlale ba 17, Peter Ben Embarek, o re ba katološitše mohuta wa dihlale tša leabela (genetic material) wo ba o lekolago go feta wo o lekotšwego la mathomo ka Manthole 2019. Se se ba kgontšhitše go lekola dikarolo tša dihlale tša leabela esego feela tšeo di feletšego. Ka go dira bjalo, ba kgonne go utolla, la mathomo, mehutana ye 13 ya dibopego tša twatši ya SARS-Cov-2 go tloga ka Manthole 2019. Tatelano ya dihlale tša leabela ge e ka lekolwa ka go bapetša tshedimo ya balwetši go phatlalala le China, e tla fa seswantšho se sekaone sa phatlalalo ya twatši pele ga Manthole 2019. Go dira se, banyakišiši ba kgopetše mmušo wa China go ba fa direkoto tša diteko tša madi go tšwa go tšwa go motsemogolo wa Wuhan tšeo mmušo o ganago ka tšona.
Embarek o re: “Twatši ye e be e phatlaletše mo Wuhan ka Manthole 2019. Tše dingwe tša dihlale tša leabela tšeo di di kgobokeditšego, di tšwa dimarakeng mola tše dingwe di sa amane le dimaraka”. Tše di akaretša mmaraka wa dijo tša lewatle wa Huanan wo go gononwago gore o bapetše karolo e bohlokwa go phatlalalo ya twatši ye ge e thoma.
Go phatlalala ga twatši ye tikologong ya Wuhan, mohlomongwe le ditikologo tše dingwe tša China, ga go ye go nolofatša dilo. Go humanwa ga dika tša twatši ye mafelong a go fapana, go akaretšwa dimaraka tša go rekiša nama le mafelo a mangwe ao a sa tswalanego le dimaraka go dira gore taba ya tlholego ya twatši ya khorona e raragane le go feta. Seo se raraganetšago dilo go ya pele ke go utollwa ga mehutana ya go fapana ya go fihla go 13 ya twatši ye. Se se dira gore motho a ipotšiše gore na afa tlholego ya twatši ya khorona e tla tsoga e humanwe?
------------------------------
MOGALE SEKWELA //February 27,
MAMONE: Ge Jeanette Selala a be a foufala gannyane gannyane mme a rengwa ke hlogo le sefahlego sa gagwe se ruruga ka Diphalane 2020, o be a nagana gore di tla fola mme a tšwela pele ka bophelo.
Mosadi yo wa mengwaga ye 38 go tšwa Mamone ka ntle ga Jane Furse o re o be a sa tsebe gore dikgolo di sa etla. Mpa ya gagwe e ile ya thoma go gola. O re tše di thomile go direga ge a be a le mošomong Pretoria, Gauteng. O ile a gapeletšega go tlogela mošomo mme a boya gae gore a kgone go fola gabotse.
“Seemo sa ka se befile. Nako le nako ge ke eja, mpa ya ka e gola le go feta mme okare e ka thunya. Ke bonagala okare ke imile efela ga go bjalo,” a realo.
Jeanette o re o gapeletšegile go phela ka meetse go tloga ka kgwedi ya Diphalane ka ge a palelwa ke go ja. O re mmele wa gagwe o fedile ebile ga a sa na maatla. O ile a fetša beke tše pedi a le sepetlele sa Jane Furse a nyakana le thušo.
“Dingaka di ntlhlahlobile efela tša se di hwetše selo. Di ile tša šomiša nalete go goga meetse ao a bego a le ka mpeng mme tša ntokolla. Seemo sa ka se ile sa befa kudu ge ke fihla gae,” a realo ka manyami.
Mosadi yo wa bana ba bararo o re gabjale o phela a le mpeteng ka ge a palelwa ke go sepela. Mmagwe, Koko Thabang (72), ke yena a mo hlokometšeng.
Dingaka tša setšo, tša sekgowa le baruti ba lekile go mo thuša efela ba paletšwe. O re o šomišitše tšhelete ya go feta R10 000 a nyakana le thušo efela a sa e hwetše. Bjale o dumela gore o loilwe.
“Ke nagana gore ke loilwe ka gore ke nna ke le tee ke bego ke šoma ka gae. Ke be ke hlokometše bana ba ka, ditlogolo tše tharo, bomma le bana ba bomma ba babedi. Gonabjale re phela ka tšhelete ya mphiwafela wa bana.
Jeanette o re o lahlegetšwe ke tshepo mme o bona okare o tla hlokofala ge a ka se hwetše thušo. Yo mongwe wa dingaka tša sekgowa, yoo a ratilego go khutiša leina la gagwe, o re Jeanette a ka ba a tshwenya ke TB ya dimpa yeo e alafegago.
“Goba a ka ba a tshwenywa ke sebete goba popelo. Ge a re seemo sa gagwe se ile sa befa ka morago ga go boya sepetlela, ke ye nngwe taba. Ke mo hlohleletša gore a boele morago sepetlela ka pela,” gwa realo ngaka.
------------------------------
GASEKGOPO: Maswika a mabitla a šupa segopotšo sa baratiwa ba rena bao ba hlokofetšego.
Lapa la ga Selapa le ile la felelwa ke mantšu nakong ya ge le hwetša maswika a mabedi a maloko a lona a utswitšwe dirapeng. Sello Selapa (45) go tšwa GaSekgopo ka ntle ga Modjadjiskloof o re yo mongwe wa badudi o mmoditše gore legora leo ba le agilego dirapeng tša bona le sentšwe.
O boditše Seipone gore ba ile dirapeng go hlahloba tshenyo yeo. “Ke nako yeo re hweditšego semaka se. Re maketše go bona maswika e baratiwa ba rena a sentšwe,” a realo ka go tsielega
“Meago ya ditšhipi ya go šireletša maswika gammogo le legora la go šireletša dirapa di utswitšwe. Go bonagetše okare e be e se kgale di utswitšwe ka gore mehlala wa batho e be e sa bonagala. Ga re tsebe gore ke mang a dirileng se,” a realo.
Sello o re ba lekile go šala morago mehlala yeo efela ba se felele felo. “Ba utswitše leswika la sesi wa ka Mmamoloko le la motswala wa ka Moyagabo Maffa. Re beile maswika a ka 2018. Dirapa tše di tletše maswika efela ga re tsebe gore ke ka lebaka la eng go utswitšwe a feela,” gwa realo Selapa.
O re maswika a a jele tšhelete ya go feta R20 000. Selapa o dumela gore maloko a bona a tlo palelwa ke go ithobalela ka khutšo ka ge a nyaditšwe.
“Ke semaka go bona maswika a mabitla a utswitšwe mme se ke mathomo re se bona. Ga re tsebe gore a utswitšwe ke batho ba go ba le lehufa, batho bao ba nyakago go dira dilo tša boloi ka wona, goba go a rekiša,” a realo.
Lapa le le butše molato maphodiseng. Ba ipiletša go batho bao ba ka tlelwago ke motho a nyaka go ba rekišetša maswika gore ba tsebiše maphodisa ka pela. “Bao ba dirilego se ba ka se hwetše khutšo ka gore badimo ba rena ba tlo šomana le bona,” gwa realo Sello ka pelobohloko.
------------------------------
MMEGI WA SEIPONE //July 07,
POLOKWANE: “Re swere dikopano tša Leano la Tlhabollo la Mohlakanelwa (IDP) fao re bego re ralala le mafelo ao go wona go bušago magoši. Ge re dutše re ralala, Magoši a re botšišitše gore ka gore mešate e aba ditirelo tše bohlokwa setšhabeng, mohla re bula diofisi tša mešate, re ya go reng ka setšhaba seo se nyakago ditirelo mešate ka tlase ga maemo a a twatši ya khorona?
“Magoši ke baetapele ba rena ba setšo bao ba belegetšwego go buša… re ka no re ba beilwe ke Modimo. Ke ka lebaka leo re hlomphago Magoši ka tsela ye ka gore ke bona batswadi ba rena… ke bengmabu. Bjalo ka baetapele ba dipolitiki, re baetapele ba go kgethwa bao ba etago pele sebakanyana gomme ka morago ra šutelela ba bangwe fela Magoši a buša go ya go ile.
“Bjalo ka Komititaolo ya Selete, re butše panka ya dijo fao le mešate e lahletšego se sengwenyana ka gare ga sešego. Re rata go leboga mešate yeo e kgonnego go lahlela se sengwenyana ka gore segagaborena se re bana ba motho ba ngwathagana hlogwana ya tšie. Panka ya rena ya dijo e kgonne go abela malapa diphasela tše 200 000 tša dijo tšeo di tlišitšego lethabo le kimologo go malapa a mantši. Malobanyana mo Kgoši Dikgale ge a re eletša o rile ga go na selo sa go ba le tshele go feta mpa. Re dirišana le ba Kgoro ya Tlhabollo ya Leago go tiiš gore kimollo e lebišwa go malapa ao a nago le tshwanelo ya go humana kimollo.
“Ditirelo tšeo di abjago mešate, ke ditirelo tša setšhaba… ditirelo tšeo di fokoletšago badudi maeto a matelelele go humana ditirelo. Ka mahlatse, re kopane le borakgwebo bao ba otlolotšego seatla sa thušo go re thekga twantšhong ya leuba la twatši ya khorona. Ba Positive Action Campaign ba re file mpho ya disepe tša go bolaya ditwatši tša go hlapa diatla (sanitizer). Gape re na le ba Mamaru (Pty) Ltd bao ba re filego ‘diširanko le molomo’ (masks). Go mešate ka moka ye 10 ya Selete, mošate o mongwe le o mongwe o ya go humana 25 lithara ya sesepe sa go hlapa diatla (sanitizer) le lepotlelwana la go tšhela sebolayaditwatši se. Gape mošate o mongwe le o mongwe o ya go humana seelaphišo (thermometer) gore go elwe phišo ya mang le mang yo a tsenago mošate gammogo le tšona diširanko le molomo,” Mpe a hlalosa.
“Magoši a swere ka mo go fišago ka gore setšhaba ge se lla, se llela mošate. Bjalo ka Masepala wa Selete, re ya go fothela diofisi le meago ya mešate ka moka go kaonafatša tšhireletšego. Re rata gore Magoši le batho bao ba yago mešate ba bolokege go twatši ya khorona. Re duma gore pele motho a bona Kgoši, a elwe phišo go bona gore na ga a lwale na le gore a hlape diatla. Taba ya mpshikela wo ga e sa le nonwane… re bolokile batho bao re ba tsebago. Twatši ye e a bolaya! Re leboga mešate ge e eletša setšhaba gore batho ba dule ka malapeng, ba apare diširanko le molomo, ba se ye dipolokong ka bontši ka gore dipoloko ke mothopo o mongwe wa phatlalatšo ya twatši. Bengmabu, re a leboga,” Mpe a realo ge a ruma.
Mešate yeo e amogeditšwego dimpho tša go itšhireletša go khorona e akaretša Mamabolo (Mankweng), Mamabolo (Bjatladi), Mothapo, Mothiba, Dikgale, Maja, Mathabatha, Thobejane, Ledwaba, Kekana, Moloto, Maraba, Makgatho, Maleboho, Seakamela le Mamadi.
------------------------------
MOGALE SEKWELA //June 24,
Solly Malatsi o feditše beke a abela batho ba go hloka dijo ka nepo ya go efola matshwenyego a malapa ao a amegilego go kiletšo ya mosepelo ka baka la twatši ya khorona.
O dirile se ka mokgatlo wa gagwe, Solly Malatsi Legacy, mme o kgonne go abela malapa a go feta 50 dijo. Malapa a a tšwa go la Mentz, Ga-Maphoto, Nchichane le Sickline ka ntle ga Polokwane. O ile gape go la Giyane le Vuwani.
Malatsi o re o dirile se go keteka kgwedi ya baswa. O re kabelo ye ke kokeletšo ya mokgatlo wa gagwe wa go thuša malapa ao a hlokago nakong tše tše boima.
“Re thabela go thuša le go matlafatša malapa a Aforika Borwa ao a palelwago ke go hlokomela maloko a wona nakong ya twatši ye e kotsi. Bontši bja bao ba holegilego ke baswa bao ba etilego malapa pele ka ge batswadi ba se gona mme ba bangwe ke basadi ba go hloka balekani ka lapeng mme ba gapeletšegago go hlokomela bana ba bona ba nnoši,” gwa realo Malatsi.
O re ba kgethile malapa a ka gore ga go na ngwana yo a lokelwago ke go robala ka tlala ba sa lebelele gore o tšwa lapeng la mohuta mang mme basadi ba go hloka balekani ba rwala maikarabelo a go hlokomela malapa a bona ntle le letseno.
“Bjalo ka moswa, go bohlokwa gore re šomiše tšeo re nago le tšona go thuša bao ba hlokago. Re leboga le bathekgi ba rena ba kantoro ya Taiwan Liason mo Aforika Borwa ge ba kgonne go dira gore se se phethege,” a realo.
Dijo tše di ka fepa lapa la go ba le maloko a mahlano kgwedi tše pedi. Yo mongwe yo a holegilego, Makopa Letimele (48) o re dijo tše di tlo phološa lapa la gagwe.
“Bjalo ka motswadi yo tee ka lapeng, ke itshepetše mešongwana gore ke kgone go hlokomela bana ba ka efela go boima ka gore mešongwana yeo e ile ya fela ge kiletšo ya mosepelo e thoma. Dijo tše di ile go re fihliša kgole,” a realo.
Eva Makhuva (52) o rile: “Kabelo ye ya dijo e nkgwathile pelo ka gore ke kgale ke ngwadiša gore ke kgone go hwetša dijo efela ke sa di hwetše. Go monate go bona baswa ba hlokomela batho ba go swana le nna bao ba lebetšwego.”
------------------------------
------------------------------
MMEGI WA SEIPONE //June 21,
Mo lefaseng go na le mafelo ao e esego a motho yo tee yo a itšego eupša e lego a rena ka moka… mafelo ao go ka thwego ke a setšhaba, go akaretšwa tikologo ya rena. Baetapele go tšwa makaleng a go fapana ka moka ….gohle go tsene ‘go fothela’ ka dibolayaditwatši. Lekaleng la thuto, diofisi, diphapoši le mafelo a botshwelamare di fothetšwe. Maokelong, mafelo a go tsena goba go dula balwetši a fothetšwe, mafelo a go alafela, mafelo a go apea le gohle go fothetšwe …go hlwekišitšwe. Lekaleng la dinamelwa, dipase, dithekisi, ditimela di fothelwa kgafetšakgafetša le mafelo ao batho ba namelago go fothelwa kgafetšakgafetša. Ke mefothelo mo…mola le gohle.
Fela go na le mafelo a mangwe ao go sa bolelwego selo ka wona…mafelo ao le wona go ka thwego ke a setšhaba – magahlano a ditsela le fao batho ba emišago dinamelwa. Le ge go na le magahlano a mantši a ditsela, go na le magahlano a magolo fao ditsela di aroganang go ya mafelong a go fapana. Mafelo a mabjalo a ratwa ke barekiši ba mebileng le batho ba go emiša dinamelwa gore ba tšewe kgopu. Mafelong a mabjalo go ema batho ba mehutahuta go akaretšwa ba go phela gabotse le ba go lwala. Ge ba emetše dinamelwa bjalo, batho ba a ja…ba a nwa…ba phuthela dilo. Ge ba fetša go ja, batho ba lahla matlakala, dikotikoti, dipampiri, dipolasetiki, mapotlelo le tše ka moka. Ke mang a rwelego boikarabelo bja go hlwekiša le go fothela mafelong a mabjalo – masepala, makala a mmušo, bašomi ba Lenaneo leo le Katološitšwego la Mešomo ya Setšhaba (EPWP) goba mang? Na ke mang a nago le boikarabelo bja go hwekiša le go fothela mafelo a setšhaba ao e lego a rena ka moka eupša esego a motho yo a rilego? Boikarabelo ke bja mang?
Re na le lefase le tee feela…tikologo e tee feela. Lefase goba tikologo ya rena ga le na selo se sengwe seo se ka tšeago legato la sona. Re na le lefase le tee feela leo le se nago kgaetšedi, morwarre goba motswala. Lefase, go no swana le tikologo ya rena, ke lona le le nnoši! Ka nako yeo go thwego twatši ya khorona e kwana le tšhila, na thotobolo ya matšhila yeo e kgobokanago magahlanong a ditsela le fao batho ba emišago dinamelwa e ya go hlwekišwa ke mang…e ya go fothelwa ke mang? Na matšhila a e ka se be mothopo o mongwe o mošoro wa go phatlalatša ditwatši bjalo ka khorona?
Mo seswantšhong go laetšwa a mangwe a mafelo ao a thankgetšego ka matšhila ditikologong tše dingwe tša profense… go akaretšwa le gona fao gageno. Na o tseba mafelo a? Na gageno go fapana le mafelo a? Na go na le seo nna le wena, bjalo ka badudi, re ka se dirago go fokotša goba go fediša bothata bjo goba re re ke boikarabelo bja mmušo?
------------------------------
KGOHLWANE: Molekgotlaphethiši wa Kgoro ya Pušotirišano, Bodulo le Merero ya Setšo, Basikopo Makamu gammogo le Meyaraphethiši wa Masepala wa Polokwane, Cllr Thembi Nkadimeng ka Laboraro la 10 Phupu 2020 ba hlwele ba thakgotše semmušo projeke ya go abela badudi ba wate 10 le 16 meetse a kimollo ge ba sa letile lenaneokgoparara la meetse a go tšwa letamong la Flag Boshielo. Kgoro le masepala ba abetše diwate tše pedi tše palomoka ya ditanka tše 31 fao tše 18 di ilego wate 10 mola tše 13 di ile wate 16. Projeke ye ke ya go hola motse wa Kgohlwane le metsana ya kgauswi yeo e se nago kabo ya meetse.
Ditanka tše di hlomilwe go bapa le tsela mafelong a go arogana fao badudi ba ka kgonago go a fihlelela le go a abelana gabonolo. Meyaraphethiši o begile gore go na le moepo wo o filego Masepala mpho ya lori ya go rwala meetse. Leano ke gore dilori tša masepala tša go rwala meetse di tla tlabakela ditanka tše ka meetse kgafetšakgafetša.
“Re kgethile diwate tše pedi tše ka lebaka la mathata a meetse ao di bilego le wona le dipoledišano tša go tsenelela tšeo di bilego gona magareng ga Kgoro, Masepala, makhanselara le baemedi ba badudi le mošate. Projeke ye ke ya tharollo ya lebakanyana yeo e akaretšago le go tsošološa mekoti ya meetse yeo e lego gona. Bjalo ka Kgoro, re šogana le tharollo ya nako e telele e lego go feleletša lenaneokgoparara la kabo ya meetse go tšwa letamong la Flag Boshielo. Go lebelešwe gore lenaneo leo le tla abela Seshego le metse ya tikologo ye meetse,” gwa realo Makamu ge a bea mantšu.
“Hle hlokomelang ditanka tše! Ditanka tše ga se tša CoGHSTA…ga se tša Masepala – ke tša lena bjalo ka badudi. Ditanka tše ke phahlo ya lena ka ge di diretšwe go thuša lena. Ke boikarabelo bja lena bjalo ka setšhaba go thuša Masepala le maphodisa ka go diša ditanka tše. Di beeng leihlo ka dinako tšohle go bona gore bomaselekane le basenyi ga ba tšhele dilo ka mo gare ga ditanka batho ba tla ba lwala. Di dišeng go bona gore batho ga ba di senye goba ba di utswa,” gwa realo Nkadimeng. “Ebile ke šetše ke kopane le pelaelo go tšwa go badudi yeo e lebantšwego kudu bao ditanka tše di lego kgauswi le magae a bona. Badudi ba re o tla humana motho a hlomile lethopo tankeng gomme a tlatša metomo le ditoromo ka ga gagwe mola batho ba dirile mothaladi ba nyaka go gelela meetse. Aowa batho… hle nke re kwelaneng bohloko! A ke re ba re bana ba motho ba ngwathagana hlogwana ya tšie? Tlogela batho ba gelele meetse…wena o tla šala o tlatša dilo tšeo tša gago batho ba humane setseka sa bona. A re ithuteng go ngwathelana dilo tšeo di lego gona”.
Mokhanselara le baemedi ba badudi ba ile ba leboga projeke yeo e tlišitšwego diwateng tša bona yeo e tlago tliša kimologo go badudi ba bantši.
“Ke rata go thoma ka go bolela gore ge le re bona re le bjalo, re batho bao ba kgethilwego…re emetše mošate. Ke lethabo le legolo go rena go bona projeke ye e phethega,” gwa realo Ntona Mmaphuti Moholola ge a efa mantšu. “Bjalo ka setšhaba, re leboga go humana meetse. Bana ba rena ba tla humana meetse a go nwa le go hlapa ge ba eya sekolong. Re ile ra lwa le Meyara…ra lwa le makhanselara - ba a tseba – go le bothata…re nyaka meetse. Re tla ba ra re twatši ya khorona e re tlela le tše dibotse ka gore šefa re humane meetse. Fela le bjale ga se ra khora…re sa nyaka ditanka tše dingwe. Le swanetše go kwešiša gore felo fa ga go buše Masepala …. Masepala o buša kua toropong le Seshego. Mo go buša Kgoši Kgabo Moloto III. Rena re mahlo a gagwe mo fase…re lebeletše gore go diregang,” Ntona Moholola a realo a bolela seo se bego se tla dira gore Kgoši Kgabo Moloto a myemyele ka boitumelo. Le ge a amogela le go leboga ditirelo tša mmušo le Masepala, Ntona ga a lebale gore na mo gagabo go buša mang…yeo taba o e tseaba gabotse.
------------------------------
MOGALE SEKWELA //June 01,
GASEKGOPO: Badudi ba GaSekgopo ka ntle ga Modjadjiskloof ba phela ba tšhogile ka morago ga go kwa gore go na le lepogo motseng wa bona mme gabjale ba tšhaba go sepela le go ya mešomong. Ka se sebaka ga ba tšhabe twatši ya khorona… ba tšhaba lepogo le! Se ke ka morago ga gore monnatsoko wa sefatanaga a sepele le motse wa GaSekgopo a goeletša mme a lemoša badudi gore ba dule ka malapeng a bona ka ge go na le lepogo motseng wo.
Mohlala wa lepogo le o bonwe motseng wo, seka sa go laetša gore ka nnete phoofolo ye e gona. Badudi ba re ba boditšwe gore go thwe lepogo le le tšhabile polasengtsoko kgauswi le motse wa bona.
“Ga re sa tšhaba khorona… re tšhaba phoofolo ye ka gore e tlo bona rena bjalo ka dijo tša yona. Maphelo a rena a kotsing ka ge re sa tsebe gore e tlo hlasela neng,” gwa realo Tumelo Maake (27). Badudi ba bangwe ba re ba nyaka gore batho ba maleba ba tle ba tšeye lepogo le. Motse wo o na le badudi ba go feta 50 000. Ba re ba ka se kgone go tšhaba khorona le phoofolo ya naga ka nako e tee.
“Ke swanetše go namele sefatanaga sa go nkiša mošomong ka 4 ya masa mmileng wa R81. E ba e sale leswiswi ka nako yeo mme ke tšhoga gore nka se kgone go bona phoofolo ye ge e le kgauswi. Re na le mehlare e mentši mme go tlo ba bonolo gore lepogo le le hlasele batho ba sa le bone. Phoofolo ye e swanetše go sepela pele go senyega,” gwa realo Molatelo Maile (44).
Le ge e le gore badudi ba lemošitšwe ka phoofolo ye, go na le bao ba sa dumelego. Ba bangwe ba dumela gore ke tsela ye nngwe ya gore ba dule ka magae a bona ka lebaka la twatši ya khorona.
Lesogana la mengwaga ye 24 le re: “Ba lemogile gore badudi ba bangwe ga ba latele melao ya kiletšo ya mosepelo, bjale ba kgetha go šomiša leano le lengwe. Le ka se šome!”
Mmoleledi wa Kgoro ya Tlhabollo ya Ekonomi, Tikologo le Boeti, Zaid Kalla, o re ba boditšwe ka lepogo le.
“Phoofolo yeo ga se e tšhabe felo. GaSekgopo ke motse wa go ba le dithaba tšeo di ratwago ke mapogo. Re rometše batho gore ba lekodišiše phoofolo yeo. Lepogo le le boetše lefelong la lona la tlhago efela re ile go tšwela pele re le lebeletše gore re tle re kgone go tšeya sephetho sa maleba ka lona,” Kalla a realo.
------------------------------
MOGALE SEKWELA //May 30,
Go tloga mathomong a kiletšo ya mosepelo, mafelong a mabenkele go be go phela go tletše batho, kudu mafelelong a kgwedi, ka ge ba nyaka go reka dinyakwa. Melao ya kiletšo e be a sa šalwe morago mabenkeleng a mmalwa mme go eba kotsi gore kiletšo ya pheteletšo ya twatši ya khorona e phethege.
Kgoro ya LEDET e bona mafelo a mabenkele e le a kotsi kudu mme a hloka go lebeledišišwa gore melao ya kiletšo e šalwa morago goba aowa, kudu ka ge naga e tlo fetela go legato la boraro. Se ke ka lebaka la gore mafelo a ke moo khorona e ka fetelelago batho ka pela. Se ke ka ge bontši bja batho ba sa latele melao ya go katologana mme ba sa itšhireletše difahlego mola mabenkele a mangwe a sa latele melao.
Mmoleledi wa Kgoro ya LEDET, Zaid Kalla o re gore ba kgone go lwa le khorona, mafelo a mabenkele a swanetše go tla ka lenaneo la melao yeo e tlago go ba thuša. “Sa go belaetša ka go tlala ga batho mafelong a ke gore go ka ba le kgolo ya pheteletšo ya twatši ye,” a realo.
Kalla o re profense ya Limpopo e tlo tla le lenaneo la tebelelo ya go šalwa morago ga melao go dilete ka moka. “Gareng ga tše dingwe tša tšeo di tlago go tlišwa mafelong a mabenkele, Kgoro e hlohleletša mafelo a gore a hlwekiše mabenkele a wona, a laole palo ya batho gammogo le go hlohleletša batho gore ba šomiše mabenkele a mangwe,” gwa realo Kalla.
O okeditše polelo ya gagwe ka gore go polelo yeo ba bilego le yona le batho ba mabenkele, ba na le tshepo ya gore maphelo a bareki a tlo etišwa pele nepong ya go netefatša gore pheteletšo ya twatši ye e ba ye nnyane.
------------------------------
SESHEGO: Bontši bja batho ga ba na kgetho ntle le go tshela melao ya kiletšo ya mosepelo ka ge ba leka go phela. Ba bangwe ba badudi ba ya letamong la kgauswi go la Seshego ka ntle ga Polokwane go tanya dihlapi. Se ke ka lebaka la gore ba bangwe ba bona ga ba šome mme ba itshepetše go tanya dihlapi gore ba kgone go phela.
Ba boditše Seipone gore ba lekile go dula ka malapeng a bona ka lebaka la kiletšo ya mosepelo eupša ga ba sa kgona. Ba re go tanya dihlapi ke mošomo wa bona wa go ba kgontšha gore ba phele.
Maxwell Shabangu (41) o re o na le mengwaga a tanya dihlapi. “Ke gapeletšegile go ema ge kiletšo ya mosepelo e thoma mme ke be ke se na bothata le se ka ge ke be ke tseba e ile go ba matsatši a 21 feela go ya ka moo Presidente Matamela Ramaphosa a boletšego ka gona. Mathata a thomile ge kiletšo ye e oketšwa. Ke na le lapa leo ke swanetšego go le hlokomela, ka fao ke gapeletšega go tla mo go tlo tanya dihlapi fela ke ba kotsing ya go golegwa. Ye ke tsela e tee yeo ke e tsebago ya go phela ka ge ke se na mošomo,” gwa realo Shabangu.
Ba re ba rekiša dihlapi tše go thoma ka R10 go fihla go R30. Ge kgwebo e sepetše gabotse, ba kgona go rekiša dihlapi tša go feta 30 mme ba dira tšhelete ya go lekana R400 ba kgona go hlokomela malapa a bona.
Tumelo Leokoe (27) o re ba rapela bošego le mosegare gore kiletšo ya mosepelo e fele. “Go boima go tanya dihlapi ke fela ke lebeletše gore na maphodisa le mašole a ntebeletše goba aowa. Go tloga mola kiletšo ya mosepelo e thomago, ga ke sa kgona go tanya dihlapi tše ntši ka ge ke tšhaba go dula mo nako e telele ka gore ke tšhaba go golegwa,” a realo.
Ba re go ka ba kaone ge ba ka kgona go hwetša R350 yeo mmušo o ba tshepišitšego yona ka ge e tla dira phetogo. “Le ge e le gore ke e nnyane, e tla dira diphetogo mme re tla leka go dula ka malapeng a rena. Re rometše dikgopelo tša tšhelete ye eupša ga re se re e hwetše,” gwa realo Koketso Mabula ka go tshwenyega.
------------------------------
KA MORAGO GA DIPEKETSANA //May 23,
Mamohla, 22 Mopitlo 2020, ke nna yola ke gaša mahlo go madireng mo inthaneteng…ditaba tše nanana tša letšatši. Ge ke re phakga mo go kgatišo ya ‘online’ ya ‘Business Tech’…kakanka le taba še e bolela ka maleme le thuto dikolong. Kgoro ya Thuto ya Motheo, ka tirišano le Lekgotla la Boditšhabatšhaba la Sekhwama sa Kimollo ya Bana (UNICEF), e hlomile pampiritšhišinyo (concept paper) ya malementši go hlohleletša tirišo ya maleme a letswele dikolong tša naga.
Ge e tšwela pele, pego ye e re kgauswinyana, nakong ya dipotšišo le dikarabo palamenteng, Tona ya Thuto ya Motheo, Angie Motshekga, o rile Kgoro ya gabo e rata go tsenya tirišong gannyane gannyane go ruta ka maleme a letswele ka morago ga kgato ya motheo (Kreiti R- 3). Tona o re phetogo ye e tla ka morago ga ‘diteko’ tšeo di atlegilego tša Thuto ya Maleme-mabedi ka Kgoro ya Thuto ya Kapa Bohlabela. Bjalo ka karolo ya diteko, dikolo tše 2 015 tšeo di dirišago isiXhosa le Sesotho bjalo ka maleme a letswele, di rutile bana ka maleme a letswele mephatong ya ka morago ga kgato ya motheo. Motshekga o re barutwana dikolong tše ba rutwa Mmetse, Saense ya Tlhago le Theknolotši ka maleme a ka gae a isiXhosa le Sesotho.
Gi thwe maitekelo a a thomilwe Cofimvaba, Kapa Bohlabela, ka Kreiti 4 ka 2012 ka dikolo tše 72 gomme palo ye ya oketšwa gannyane gannyane mephatong yeo e latelago fao sehlopha sa mathomo se gorogilego go marematlou ka 2020. Go thwe profense ya Kapa Bohlabela e dirišana le diyunibesithi tša Rhodes le Fort Hare, barekiši ba dipuku ba Oxford University le Pearson gammogo le Boto ya Maleme a Aforika ka Moka (PanSALB) go phethagatša projeke ye. Go thwe barutwana bao e lego karolo ya diteko ba phadile bao e sego karolo ya tšona.
Taba yeo e tlabago go feta tšohle ke marumo a kanego ye. Go thwe Pego ya Lenaneothuto la Bosetšhaba (National Curriculum Statement) e hlohleletša barutwana go ithuta ka maleme a ka gae, kudu mephatong ya tlasana fao barutwana ba ithutago dikokwane tša thuto e lego go bala, go ngwala le dipalo. Le ge lenaneothuto le hlohleletša go rutwa ka leleme la ka gae, lona lenaneothuto leo le diriša English le Afrikaans bjalo ka maleme a go ruta le go ithuta (LoLT)! Ka mantšu a mangwe, Kgoro ya Thuto ya Motheo e dira seo se lego kgahlanong le seo Pego ya Lenaneothuto e se hlohleletšago – go ruta le go ithuta ka leleme la ka gae!
Potšišo ya mathomo ya go kitimela mogopolong wa ka ge ke bala pego ye ke gore na, ka morago ga mengwaga ya go feta 25 ya temokrasi, ke gona Kgoro e ‘utolla’ gore barutwana ba šoma bokaone ge ba rutwa le go ithuta ka leleme la bona la ka gae? Nako ye ka moka, na Kgoro e be e sa lemoge gore leleme ke lepheko le legolo go thuto? Mengwaga ye ka moka ge bana ba Maisemane le Maburu ba be ba ragela bana ba rena kgole ka dipoelo, na Kgoro e be e sa lemoge gore go bjalo ka gobane ba rutwa le go hlahlobja ka maleme a bona a ka gae? Na seo se tšweletšwago bjalo ka ‘dikutullo’ tša taba e ntshwa ya go makatša yeo e bego e sa tsebege…dikutullo tša diphatišišo tša mengwaga e mentši tšeo di amilego diyunibesithi tša go tsebega… dikutullo tša taba yeo e ka fetolago sefahlego sa thuto mo nageng… na ka kgonthe taba ye ke dikutullo tše diswa?
Ga ke rate go tšweletša taba ya gore ke moisa wa kgale…ke mahlwaadibona…ke mokgalabje – seo ga se maikemišetšo. Ka 1968 ke be ke dira Mphato 3… seo ke mengwaga ye 52 ya go feta. Nkgolwe goba o se ke…mehleng yeo re be re ithuta dilo ka moka ka maleme a ka gae – Dipalo, Thutamahlale, Thutafase, Thutamaphelo… re be re ithuta dilo ka moka tša ka sekolong ka maleme a ka gae…ka 1968! Ge ke gopola gabotse, rena re bile mphato wa mafelelo wa ‘dimpara’ tšeo di dirilego Mphato 6 ka 1971 fao re bego re rutwa ka segagaborena gomme ra ya ra boeletša wona mphato woo o bitšwa ‘Fomo 1’ ka 1972 dikolong tšeo di phagamego. Ba sale gona batho ba palo ya go tsebalega bao ba tsenego sekolo mehleng ya ka bao ba ithutilego ka segagabobona dikolong tša praemari. Dipuku tša dithuto tša go fapana ka maleme a gaborena di be di le gona. Ke nagana gore ka dinyakišišo tšeo di sa lapišego, dipuku tše dibjalo di ka ‘utollwa’ le go tsenywa tirišong ntle le tikatiko. Fela go tšweletša taba yeo e bego e direga ka mengwaga ya bo1960 bjalo ka ‘kutullo’, ke taba ya go makatša e le ruri.
Go kaonafatša le go phagamiša boleng bja tsebo le bokgoni go thuto ya rena, motho o e tšeya gore Kgoro ya Thuto e tla akgofiša, go thekga le go matlafatša mananeo a go ruta le go ithuta ka maleme a ka gae dikolong. Fela leeto la go tiiša go rutwa le go ithuta ka maleme a ka gae le ka se thome sekolong. Ntle le ge maikemišetšo a rena e le go tla go makala le go kgotsa re sa fetše… leeto la go tiiša maleme a ka gae le gatee le ka se tsoge le thomile sekolong…
Leeto la go aga…go bopa…go tiiša…go hlabolla le go matlafatša leleme la ka gae bo letše godimo ga temogo le kwešišo ya gore leleme ga se feela sebetša goba sedirišwa sa go boledišana…sebetša sa go abelana dikakanyo, dikgopolo, ditaba le maikutlo. Go feta go ba sebetša sa go abelana dikgopolo, leleme ke sebetša sa boitsebo (identity)…sebetša seo se hlaolago motho magareng ga ba bangwe le go mo lemoša bao e lego magagabo. Go feta fao, leleme ke sebetša seo batho ba se dirišago go nagana… go beakanya… go rerišana le go bontšhana tsela.
Ka gona, leeto la go matlafaša tirišo ya leleme la ka gae go ruta le go ithuta, le swanetše go thoma fao bophelo bo thomago gona – ka gae. Go tiiša le go matlafatša leleme la ka gae bjalo ka leleme la go ruta le go ithuta, go nyakega gore leleme le le tiišwe le go matlafatšwa maemong a lapa le a setšhaba. Mengwageng ya bogologolo re ile ra ba le dikgatišo tša go swana le ‘Tšwelopele’ le ‘Motswalle wa Bana (WAMBA) tšeo, le ge di be di dirišetšwa go re dira kunku-robala- dingwe- di-robetše, di bego di ngwalwa ka maleme a rena a ka gae. Gabjale fao re thomago re se na selo sa go bala ka maleme a, leeto la go aga…go bopa…go tiiša…go hlabolla…go matlafatša maleme a ka gae a Seaforika bjalo ka maleme a go ruta le go ithuta, e ya go ba le lethata. Le ke leeto leo le nyakago, e sego feela Kgoro ya Thuto eupša setšhaba ka bophara. Na Kgoro le setšhaba di ikemišeditše leeto le?
https://businesstech.co.za/new...Staff Writer 22 May 2020
------------------------------
------------------------------
MOGALE SEKWELA //May 19,
POLOKWANE: Dingaka tša go feta 150 tšeo di fihlilego Aforika Borwa dibeke tše tharo tša go feta di biditšwe go tla go thuša go lwa ntwa kgahlanong le twatši ya khorona.
Molekgotlaphethiši wa Kgoro ya Maphelo, Ngk Phophi Ramathuba, o amogetše dingaka tše 13 mo profenseng ya Limpopo ka Labobedi la 19 Mopitlo 2020 go la Polokwane.
Dingaka tše di thwetšwe go tla go thekga ntwa kgahlanong le Covid-19. Magareng ga tšona ke Dingaka tša Lapa (family physicians) tše 8, Raditwatši (epidemiologist) yo tee, Radipalopalo wa Maphelo (biostatistician) yo tee le Rabotekgeniki wa Maphelo (technologist) yo tee. Ba ile go thoma go šoma go ralala le profense ka Mošupologo.
Nakong ya kamogelo, Molekgotlaphethiši Ramathuba o re profense ya Limpopo e be e hlaka kudu ka tlhokego ya Raditwatši le Radipalopalo wa Maphelo bao ba lego maleba go ba laetša ditsela le mekgwa e mekaone ya go lwantšhana le twatši ye.
O re Rabotekgeniki wa Maphelo le yena e be e le tlhobaboroko ka ge ba kgona go hwetša didirišwa tša maemo a godimo efela ba hloka tsebo yeo e nyakegago ya go di šomiša le go di hlokomela.
“Ditsebi tše di fihlile ka nako ya maleba mme re dumela gore di ile go feteletša tsebo ya tšona go bašomi ba rena. Re dumela gore go ba gona ga bona go ile go matlafatša lefapa la maphelo a bohle ntweng kgahlanong le twatši ye,” a realo Ramathuba.
Ramathuba o hlohleleditše dingaka tše gore di itlhokomele pele di ka thuša batho mme di thuše batho bao tše nkego ba na le twatši ya khorona.
“A re bontšheng gore kgwerano ya boditšhaba e ka se fenywe ke twatši. Le se ke la tšhaba go bolela seo se lego pelong tša lena. Ke rata go šoma le batho ba bohlale ka gore ge go senyega, ke nna yoo a tlago go amega kudu,” a realo.
Ramathuba o okeditše polelo ya gagwe ka gore go ka se tsoge go bile le dingaka tšeo di lekanego go lwantšhana le twatši ye mme a hlohleletša dingaka tša Aforika Borwa gore ga go na ngaka yeo e tlilego go ba tšeela mošomo. Leandro Gonzales Moreno o re ba fihlile Aforika Borwa nakong yeo go lego boima.
“Re swanetše gore re be mmogo gonabjale go feta peleng ge re nyaka go fenya ntwa kgahlanong le khorona. Re ile go šomišana gabotee le bašomi ba naga ye go netefatša gore re fenya twatši ye ebile re tshepa gore re ile go ithuta tše ntši go bona mme le bona ba tlo dira bjalo,” gwa realo Moreno.
------------------------------
MOGALE SEKWELA //May 14,
SESHEGO: Bontši bja batho bao ba sa šomego ba be ba eya ditoropong tša go fapana ba rekiša mme ba bangwe ba thuša bareki ka go ba rwalela merwalo gore ba kgone go hwetša mašeleng efela gonabjale ga ba sa kgona ka lebaka la kiletšo ya mosepelo.
John Manamela (26) go tšwa Seshego Zone 1, Kamogelo Mathebula (25) le Lebo Lebea (29) go tšwa Luthuli Phase 1 ka ntle ga Polokwane le bona ba be ba eya toropong ya Polokwane ba hlatswa le go hlokomela difatanaga. Ba re ba be ba kgona go dira tšhelete ya go feta R300 ka letšatši efela gonabjale go fedile ka ge ba palelwa ke go ya Polokwane ka lebaka la kiletšo ya mosepelo.
Gabjale ba gapeletšega go ya mabenkeleng a kgauswi le bona gore ba dire mošomo wo ba bego ba o dira gore ba kgone go ja.
“Seemo se fetogile ka lebaka la kiletšo ya mosepelo. Mošomo ga o sepele gabotse ka gore go na le baotledi bao ba sa nyakego go lefa. Gonabjale re dira tšhelete ya ka fase ga R150 mme ke e nnyane ka gore re hlokometše malapa a rena,” gwa realo John.
Kamogelo o re le ge e le gore kiletšo ya mosepelo e loketše maphelo a bona, e ya ba befediša. “Re a sotlega. Re kgethile mošomo wo ka gore ga re nyake go dira dilo tša go tšwa tseleng. Mošomo wo o bohlokwa ka gore re hlokometše difatanaga tšeo e lego maphelo a batho. Re kgopela mmušo gore o fediše kiletšo ya mosepelo goba o re tlogele re boele toropong ya Polokwane re kgone go dira mošomo wa rena. Re tla itlhokomela kgahlanong le twatši ya Covid-19,” a realo.
Ba re ga ba na dillathekeng gore ba kgone go dira kgopelo ya mašeleng a kimollo ka ge a tlo ba thuša kudu.
“Ge re kgopela batho gore ba re thuše ka dillathekeng tša bona, ba bangwe ba re botša gore re ba patele mme ba bangwe ga ba dumele. Ga re tsebe gore re direng,” Lebo a realo.
Seo ba se nyakago ke go boela mešomong ya bona gore ba kgone go tšwela pele ba fepa malapa a bona. Ba letile ka go fela pelo letšatši leo Presidente Matamela Ramaphosa a tlago go emiša kiletšo ya mosepelo.
------------------------------
MOGALE SEKWELA //May 13,
GAKOBE: Malapa a go feta 300 a be a nagana gore a tlo hwetšwa meetse ka lebaka la twatši ya khorona ka ge ba swanetše go hlapa diatla kgafetšakgafetša gore ba se ke ba tsenwa goba go fetelelwa ke twatši ye efela ga go bjalo. Se ke ka lebaka la gore badudi ba GaKobe go la Senwabarwana ba na le mengwaga ya go feta 10 ba letetše meetse mme ba swanelwa ke go šomiša meetse a noka ao ba a abelanago le diphoofolo. Bontši bja badudi ga ba na kgetho ntle le go šomiša meetse ao ka ge ba sena mašeleng a go reka meetse go batho bao ba borilego meetse ka malapeng a bona.
Molatelo Masetla (41) o re dipompi ke kgale di beilwe mebileng ya bona efela ga go nko yeo e tšwago lemina mabapi le meetse. “Ke kgale re letetše meetse efela ga go seo se diregago. Re hloka meetse ka ge re ka se kgone go tšwela pele re šomiša meetse ao a nwago ke diphoofolo. Re ka tsenwa ke malwetši a go fapana a kotsi,” a realo.
Ba bangwe ba badudi ba re maphelo a bona a kotsing, kudu ka ge lefase le hlasetšwe ke bolwetši bja Covid-19. “Ge twatši ye e ka hlasela motse wa rena, bontši re tlo lahlegelwa ke maphelo a rena. Re ka se kgone go tšwela pele re phela ntle le meetse a go hlweka. Re hloka thušo ya ka pela mme masepala o swanetše gore o dire se sengwe pele go senyega,” gwa realo Lesiba Molapo (51).
Mokhanselara wa mokgatlo wa DA, Ngoako Setjie, o re ba ile go tlalea masepala wa selete sa Capricorn go Khomišene ya Ditokelo tša Batho ya Aforika Borwa ka seo se diregago motseng wa GaKobe.
“Go bohloko go bona ditokelo tša batho ba gaborena di gatakwa ka tsela ye mme ba gapeletšega go šomiša meetse ao a šomišwago ke diphoofolo ka morago ga mengwaga ye mentši ga kaaka ya tokologo. Masepala o gatelela karolo ya 27 ya molaotheo mme khomišene e swanetše go dira se sengwe ka pela. Masepala o swanetše go tšeya maikarabelo gore badudi ba hwetše meetse ka pela,” gwa realo Setjie.
Mmoleledi wa Masepala wa Selete sa Capricorn, Moffat Senyatsi, o re ba tseba ka seemo sa GaKobe.
“Badudi ba tlo hwetša meetse go tšwa go projeke yeo e agwago ya meetse. Badudi ke bona ba kgopetšego gore letamo leo le tlogelwe gore diphoofolo tša bona di kgone go nwa meetse gona le gore ba kgone go nošetša dibjalwa tša bona. Masepala o beile tanka tše tharo tšeo di tlago abelwa badudi ge re sa emetše gore projeke ya meetse e fele. Badudi ba swanetše go bolela le makhanselara a bona ge ba hloka meetse,” gwa realo Senyatsi.
------------------------------
MMEGI WA SEIPONE //May 13,
POLOKWANE: “Le hlwa le ba bona…banna le basadi ba kgorometša diteroli goba ba rwele mekotla yeo e tletšego matlakala a dipampiri, mapotlelo, dikotokoti, bjalobjalo. Ba bangwe ba bona ba dula mafelong ao masepala o tšhollago matlakala. Ba letela dilori tša masepala ge di kgothola dilo, ke moka ba kgetha tšeo ba di nyakago, ba ya go di rekiša – ke ka fao ba iphedišago le ba malapa a bona ka gona. Ke ka lebaka la batho ba ge dilo tša mohola tšeo di lahlwago e se tše kaalo. Ka lebaka la twatši ya khorona, re rile go se be le motho yo a yago mafelong ao re tšhollago matlakala ka poifo ya gore go ya fao go ka gakatša go phatlalala ga twatši. Bjalo batho ba batho ba dutše magae fela ba bolawa ke tlala,” gwa realo Meyaraphethiši wa Masepala wa Polokwane, Cllr Thembi Nkadimeng, nakong ya ge a bolela le boraditaba ka Laboraro la 13 Mopitlo (Mei) 2020 meagong ya Khansele ya Masepala.
“Le a bona ke farafarilwe ke baeng fa. Baeng ba ke kemedi ya Lekgotla la Matšhaena la Aforika Borwa bao ba dulago mo Limpopo, kudu Polokwane. Baeng ba ba swere mpho ya diphasela tša dijo tše 350. Diphasela tše di akaretša bupi, folouro, raese, letswai, dinawa tša ka dikotikoting, swikiri, teye…ke dilo tše di ka bago 12. Mo modirong wa go thuša baagi, re šomišana le ba National Taxi Association le CPF yeo e emetšwego ke Mna Frans Kgasago. Le a bona gore ke nna mokhanselara ke nnoši mo ka gore makhanselara ga se a swanela go amega go morero wa go phatlalatša dijo tša thušo. Badirišani ba rena ba leago ke bona ba rwelego boikarabelo bja go bona gore dijo tše di fihlela batho ba maleba.
“Re tšere sephetho sa gore dijo tše di tla fiwa bahlwekiši ka ge ba sa šome mo nakong ye. Le ge ba be ba ka re ba a šoma batho ba batho, ka lebaka la gore mabenkele a tswaletšwe, ga go na matlakala a makaalo mola ka lehlakoreng le lengwe mafelo ao ba išago dilo tšeo ba di kgobokeditšego le wona a tswaletšwe. Re hlaotše malapa a 172 mo Polokwane, 29 Mankweng le a 17 Moletji a bahlwekiši ao a tlago amogela dijo tše. Re na gape le sehlopha sa batho bao ba šomago ka malapeng. Ka lebaka la gore batho ba dutše ka malapeng a bona, batho bao ga ba na mošomo le tša go iphediša. Go sehlopha se, re hlaotše malapa a 32 ao a tlago humana diphasela tša dijo. Godimo ga fao, go na le malapa a mararo ao a swetšwego ke dintlo gomme a hloka tša go ja. Malapa ao le wona a tla holega ka mpho ye ya diphasela tša dijo,” Nkadimeng a realo a hlalosa mabaka ao ka wona ba hlaotšego malapa ao a tlago holega ka diphasela tša dijo.
Seboleledi sa kemedi ya Matšhaena se boletše gore bjalo ka Lekgotla tla Matšhaena, ke boikgantšho go bona go thuša badudi ba Aforika Borwa mo nakong ya masetlapeleo a twatši ya khorona. O beile Maaforika Borwa pelwanatšhwaana ka gore pheko ya Covid-19 e tla humanwa mo nakong ya kgauswinyana.
------------------------------
MMEGI WA SEIPONE //May 12,
Meyaraphethiši wa Masepala wa Selete sa Capricorn (CDM), Cllr Makoro Mpe, o dirile kgoeletšo go badudi ba selete go dirišana le bašomi ba maphelo bao ba sepelago le malapa go dira ditlhahlobo (screening) le diteko (tests) tša twatši ya khorona. Bašomi ba ba thoma ka go dira ditlhahlobo ka go botšiša dipotšišo tšeo di rilego.
Dikarabo tša dipotšišo tša ditlhahlobo ke tšona di hlohleletšago bašomi go dira diteko tša go swana le go tšea mare goba madi a modudi gore a ye go lekolwa dilaporathoring gore na notho o fetetšwe ke twatši goba aowa.
“Molaetša wa rena go badudi ke gore go re na motho goba lapa le laetša dika tša phetelo ya twatši, tšeo ke ditaba tšeo di tlago tsebja ka morago ga go amogela dipoelo tša diteko. Ka lebaka le, ga go na motho yo a swanetšego go ipetha sefega a re yena ga a na twatši go fihla ge a dirilwe diteko mme a humana dipoelo tša go kgonthišetša maemo a gagwe. Ntwa kgahlanong le twatši ye yeo e tšhošetšago go ba gona ga rena bjalo ka batho, e ka fenywa feela ka tirišano ya rena ka moka,” gwa realo Mpe.
Nepo ya lenaneo le ke gore mmušo o kgone go lemoga mafelo ao phetetšo e ikepetšego go wona le gore bao ba latišišago bao ba ka bago ba fetetšwe, ba kgone go šoma ka lebelo go thibela phatlalalo. Gape ke ka go dira ditlhahlobo le diteko fao bašomi ba maphelo ba tla kgonago go fihlelela batho bao ba nago le malwetši a mangwe ao a bego a dutše a le gona bjalo ka swikiri (diabetes), asthma, TB, HIV/Aids, kankere le malwetši a pelo le a mangwe.
CDM, yeo e lego legae go batho ba go feta 1, 2 milione e tšhošwa ke go hlatloga ka lebelo ga dipalo tša batho bao ba fetetšwego ke twatši ya khorona mo nageng tšeo di laetšago gore phetetšo e ka fihla ntloraneng mo maregeng. Yeo ke taba yeo e swanetšego go dira gore yo mongwe le yo mongwe a šomišane le mmušo go tiiša boiphemelo bjo maatla kgahlanong le twatši ye.
“Ga go na kotsi le e nnyane ge motho a hlahlobja goba a dirwa diteko. Ke ka lebaka leo ke tumišago bašomi ba maphelo bao ba di etilego pele mo ntweng ye ya go kaaka thaba. Ge re ka thekga mmušo, ra thekga bašomi ba maphelo… yo mongwe le yo mongwe a bapala karolo ya gagwe, ke nagana gore bjalo ka selete, re na le sebaka se sebotse sa go aga selete seo se ka kgonago go ikarabela kgahlanong le leuba le,” Mpe a realo ge a ruma.
------------------------------
MOGAU MATSEMELA //May 12,
Tsebe ke e nngwe ya dikwi tše bohlokwa ka go amogela melaetša ya medumo. Gantši ga re e šokele go ya kae, kudu reba baswa. Re e konka ka mmino wa modumo wa godimo kudu mme seo se kotsi. Re tsenya ‘headsets’ ka gare ga ditsebe, ra godiša modumo la phetelela fao e lego gore kotsi ya gona ke gore ka morago ga mengwaga. ‘ga re sa kwa!’.
Neo Moshoeu yo e lego Speech therapist and Audiologist o re go re tsebe e fihliše molaetša go monagano, go na le magato ao a latelwago go fihlelela se.
“Modumo o sepela ka maphoto (waves) mme o laolwa ke lešoba la tsebe la ka ntle (canal) go o tsentša ka gare go fihlelela merotswana ya tsebe (eardrum). Merotswana yeo e ntšha meroromelo (vibrations) mme meroromelo e phatša maratswana (ossicles) bogareng bja tsebe go ya go disele tša merišana(hair cells). Disele tša merišana di fetošetša meroromelo go melaetša ya mohlagase (electrical signals) mme melaetša e sepela ka megalatšhika (nerves) go fihla monaganong mme monagano wa hlatholla molaetša gore o šupa eng,” a realo.
Moshoeu o re go šomišwa mokgwa wa di‘hertz’ (Hz) go kala bogolo (decibels/dB) bja modumo. O re modumo woo o loketšego tsebe bogolo bja wona ga wa swanela go feta ‘85 dB’ gobane o ka golofatša tsebe ya gago. O re modumo o mogolo o kgona go thubula le go ruruša merotswana ya ditsebe mola ka go le lengwe o ka fofora disele tša merišana goba go kgaola mogalatshika mme wa se hlwe o ekwa. O re ge tshenyo e se e kgolo, tsebe ya gago e ka alafega le go thušwa ka ‘dithuša-go-kwa’ (hearing aids) eupša ka nako tše dingwe o ka lahlegelwa ke go kwa go ya go ile.
Mošomimmogo le yena e lego Speech therapist and Audiologist, Helga Mokota, o re “Bašomi ba meepong ke bona ba bago kotsing kudu ka ge ba lebana le medumo ya godimo kudu ya metšhene ya go epa. Motho o šoma ka medumo eupša ka go nyatša ga a apare dirwalwa tša go thibela medumo mme morago o lla ka gore ditsebeng tša gagwe go lla medumo, kudu ge a robetše”
Moshoeu le Mokota ba hlatselana ka mekgwa ya go hlokokomela ditsebe: “Go efoga medumo ya godimo o swanelwa ke go ralokela mmino fase, go hlapa ditsebe, go hlwekiša ‘headsets’ pele o di rwala, go lesa go tsenya mahlokwa ka ditsebeng le go tlogela go tšhela diela bjalo ka makhura ditsebeng. Tsebe e bohlokwa ka gore e re thuša go kwa le gore re kgone go ema le go sepela”.
------------------------------
------------------------------
LESIBA MACHAKA //May 09,
GAMAMPURU: Go boima go phela ntle le tlhokomelo ya bana ba gago. Seo ke seo se diragaletšego Mme Felane Sebulelo, mokgekolo yoo a ilego a swarelwa karata ya mphiwafela wa SASSA. Sebulelo o ile a dira tumelelano le monglebenkele gore o tla tšeya dijo gomme ba mo swarela karata ya gagwe.
Letšatši e be e le Labobedi la 05 Moranang 2020 moo lefelo e bego e le kua GaMampuru, Sekhukhune. Seemo sa Sebulelo se tloga se hlobaetša ka ge a iphediša ka mphiwafela. Godimo ga fao, o dula ka mokhukhung le ditlogolo tše 13. Mokgatlo woo e sego wa mmušo, Letsogo le Lefago, o re Sebulelo ga se yena modudi a le nnoši yoo a swaretšwego karata ya gagwe ke monglebenkele yoo e lego Moindia motseng wa fao.
“Taba ya go ama Mme Sebulelo re a e tseba e bile ke rena re tšwago go tšeya karata kua Moindieng yo e lego monglebenkele. Ka madimabe re ile ra humana dikarata tše dintši. Monglebenkele leo o ile a tšweletša dikarata tše 17 tšeo e lego tša batšofe le tša bana! Pele re ka dira seo, re ile ra kgopela tumelelo maphodiseng gore re se ke ra bonwa molato ka go dira seo. Ga gonabjale re letile Kgoro ya Tlhabollo ya Leago go kwa maemo a taba ye,” ao ke mantšu a Tumelo Mampuru go tšwa go mokgatlo woo.
Kgoro ya Tlhabollo ya Leago le ya CoGHSTA di ile tša etela lapa la gaSebulelo leo le selago ka la go dutla. Mme Sebulelo o dula le ditlogolo le ditlogolokhukhu tše 13 ka kakaretšo ka mokhukhung o tee. Lapa leo le iphediša ka mašeleleng a mphiwafela. Go tsena ga Kgoro ya Tlhabollo ya Leago moo go tlhakahlakano yeo ke go nyaka go efoša mathata ao Sebulelo a ipeilego ka tlase ga wona.
“Bjalo ka Kgoro ya Tlhabollo ya Leago, re sa nyakišiša taba ye. Ga gonabjale re rata go eletša badudi ba rena, kudu batšofe, gore ba se fane ka dikarata tša bona go mang kapa mang ge e se feela meloko ya kgauswiyeo ba e tshepago goba e ba thušago. Taba ye e ka tlase ga Kgoro le Sassa. Re nyaka go tseba gore naa tumelelano ya Mme Sebulelo le monglebenkele e be le ya mohuta mang go re thuša go kwešiša taba ye bokaone,” gwa realo Mme Nkakareng Rakgoale yo e lego Molekgotlaphethiši wa Kgoro.
Molekgotlaphethiši wa Kgoro ya CoGHSTA, Mna Basikopo Makamu, o re ba ile go agela Sebulelo ntlo go se go ye kae. Makamu o re baswa ba swanelwa ke go ngwadiša ditene go mešate ya bona gore ba se ke ba patagana ka magaeng a gabobona le batswadi. O re seo se tla ba thuša go agela dintlo bao ba di hlokago ka gore mo nakong ya twatši ya Covid-19, go dula ka go pitlagana ga bana ba 13 ka mokhukhung o tee, go ka tliša masetlapelo a phetetšano.
------------------------------
MMEGI WA SEIPONE //May 04,
Ka segagešo ge ba re ‘kahle’, ba ra gore emanyana…fodiša matswalo…thekga ditho…enwa meetse o potle. Ge o ekwa bakgalabje ba re ‘kahle’, o tsebe gore o thomile go ba lapiša… o lla kudu – o sellallane. Ge ba re ‘kahle’ ba ra gore o gate diporiki…tlogela go lla le go ngongorega…tlogela go feteletša dilo kudu…tlogela go hlwa o belaela o sa fetše.
Tše dingwe tša dilo tšeo di ileditšwego go ya ka Maemo a Masetlapelo ao a goeleditšwego mo Aforika Borwa, ke bjala le motsoko. Godimo ga dilo ka moka tšeo di ileditšwego, ga go na tšeo di tsošitšego lešata go swana le tše pedi tše – bjala le motsoko. Potšišo ke gore ke ka lebaka la eng tše pedi tše di tsošitše lešata le lekaa. A re tšeye taba ya kiletšo ya motsoko. Tona ya Ditšhelete yena o šetše a llile ka taba ya letseno la motšhelo la go gagabela go dibilione tša diranta tšeo di lahlegago ka lebaka la kiletšo ya bjala le motsoko. Le ge badiriši ba motsoko ba kgokgonwa, go bonala nke go feta bohle, ngongorego le lešata le legolo le kwagala go tšwa go barekiši ba ditšweletša tša motsoko.
Maemo a mmušo ke gore motsoko le ditšweletšwa tša wona ga se dilo tšeo go ka thwego ke ‘dinyakwa’ tša bophelo… dilo tšeo batho ba ka se kgonego go phela ntle le tšona. Go fola goba go kgoga motsoko ke mohlala o mokaone wa bophelo bjo bobe ka gore motsoko o hlola esego go thibela malwetši. Motsoko o bonwa bjalo ka sedirišwa sa kotsi seo se hlolago malwetši ao a gagarago mašabašaba ngwaga ka ngwaga. Mo nakong ya Covid-19, tlwaelo ya go šielana sekarete goba setompi sa motsoko e na le bokgoni bja go phatlalatša twatši ka lebaka la mare ao a šalelago mo molomo o khupago gona ge motho a fola. Motsoko o senya legano, mogolo, maswafo le ditho tše dingwe gomme go tlogela motho a le maemong ao a ka fetelwago ke malwetši a go hema gabonolo. Gape motsoko o tswalanywa le bolwetši bja mafahla (TB) le go gohlola. Mo nakong ye ya marega, ge motho wa go diriša motsoko a gohlola, ga o kgone go tseba gore na o dirišwa ke mpshikela goba ke ditlamorago tša motsoko goba o tsenwe ke twatši ya Covid-19 na. Ka go lemoga mathata a ka moka, mmušo o tšere sephetho sa gore le mo go kgato ya bo4 ya dikiletšo, motsoko o sa ileditšwe.
Barekiši ba motsoko ba tsošitše lešata le legologolo ka taba ya kiletšo ya thekišo ya motsoko gomme ba tšhošetša mmušo ka go o iša kgorong ya tsheko go o gapeletša go fega kiletšo. Barekiši ba motsoko ba ikemišeditše go phetla mmušo letsogo le go o gapeletša go dumelela go rekišwa ga motsoko ka kgang. Sello se segolo sa barekiši ba ke gore, ka go iletša thekišo ya semmušo ya motsoko, mmušo o buletše bagaditšong ba bona ba go rekiša ka tsela yeo e sego ya semolao go huma le dinala. Ba re ka go tswalela mabati a ka pele a dikgwebo tša bona, mmušo o buletše ba go rekiša motsoko go tšwa ka mabating a ka morago. Barekiši ba ba phegelela gore mmušo o swanetše go tšweletša bohlatse bja gore ka kgonthe motsoko o oketša phatlalalo ya Covid-19. Mmušo o tšweletše bohlatse? Mmušo?
Bao ba thekgago magato a mmušo a go iletša go rekišwa ga motsoko ba re kahleng bakgalabje! Mo godimo ga lepokisana le lengwe la disekarete go ngwadilwe mantšu a: ‘Go fola / kgoga motsoko ke selo se segolo seo se hlolago tlhaselo ya pelo, distroke le malwetši a megala ya madi’. Godimo ga le lengwe lepokisana go ngwadilwe mantšu a: ‘Balwetši ba bangwe le ba bangwe ba 9 godimo ga ba 10 bao ba swerwego ke kankere ya maswafo, ke bakgogi. Gape go fola go hlola kankere ya dipounama, ya legano, kgokgokgo, mogolo wa dijo le sebudula. Go tlogela go kgoga go fokotša kotsi ya go swarwa ke kankere’. A ke mantšu ao a ngwadilwego godimo ga mapokisana a disekarete! Bjalo ge barekiši ba motsoko ba re mmušo o laetše bohlatse bja gore motsoko o ka hlola phatlalalo ya Covid-19, gabotse ba bolela eng? Ke mang a lekang go tlaetša mang gona fa?
Ka gona, sello sa barekiši ba ga se kgahlego ya bophelo bjo bokaone bja badiriši ba motsoko eupša tšhelete dipotleng tša bona. Sello sa bona ga se sa go kwela setšhaba bohloko go twatši ya Covid-19 eupša go dira poelo ka sedirišwa seo go nago le bohlatse bjo bo sa tekatekego bja gore ke mpholo wo o bolayago! A re kahleng bakgalabje – re tlogele mmušo o gate diporiki godimo ga thekišo ya ditšweletšwa tša motsoko. Diporiki!
------------------------------
MMEGI WA SEIPONE //April 27,
‘Lefase le… ke ra legohle, le ka kgona go balwa le go kwešišwa feela ke bao ba tsebago leleme leo le ngwadilwego ka lona…ke ra leleme la Mmetse’ se ke seo go thwego se boletšwe ke Rammetse wa bogologolo, Galileo.
Go sa kgathalege gore na o dumelelana goba go ganana le seo Galileo a se boletšego, nnete yeo e šalago ke gore re tshepile dipalo go dira tlhaologanyo ka dilo le go tšea diphetho tše bohlokwa maphelong a rena. Dipalo ke tšona di dirišwago go re thuša go kwešiša ditiragalo tšeo di diragalago maphelong a rena a letšatši ka letšatši. Ntle le dipalo, re ka se kgone go tšweletša dikgopolo tše dingwe gabotse goba ka mokgwa wo o kwešišegago.
Mo nakong ye ya twatši ya Covid-19, re holofetše dipalopalo. Mamohla ka letšatši la 27 Moranang 2020, Letšatši la Tokologo, tše dingwe tša dipalopalo tše bohlokwa tša letšatši ke tše: palo yeo e kgonthišitšwego ya batho bao ba fetetšwego ke twatši ya Covid-19 (4 546); palo ya batho bao ba bolailwego ke twatši ye (86). Dipalo tše dingwe tšeo di bonalago ke tša diphetetšo go ya ka diprofense. Ka gona, go bonala Kapa Bodikela e di etile pele ka palo ya diphetetšo ka 1 608; Gauteng ka 1 331; Kapa Bohlabela ka 535; Foreisitata ka 110; Limpopo ka 31; Bokone Bophirima ka 28; Mpumalanga ka 23 le Kapa Leboa ka 17.
Na dipalopalo tše tša ka godimo di a bolela? Di bolelang? Yo mongwe a ka no re aaaai wena, o ra gore go na le yo a sa bonego gore dipalopalo tše di laetša palomoka ya batho bao ba fetetšwego ke twatši ya Covid-19 naga ka bophara le dipalo tša batho bao go ya ka diprofense gammogo le batho bao ba hlokofetšego ka lebaka la twatši ye go fihla mo nakong ye… o ra gore go na le motho yo a sa kwešišego taba ye? O ra gore go na le motho yo a sa kwešišego tšona dipalo tše bonolo tše? Ga ke tsebe…mohlomongwe ke tshwenywa ke go swarela dilo kgole fela ke sa gopola gabotse gore yo mongwe wa barutiši ba ka ba Dipalo o ile a mpotša gore ge motho a nyaka go kwešiša seo dipalopalo di se bolelago, ga se a swanela go lebelela feela tšeo dipalopalo di se bolelago eupša o swanetše go sekaseka le tšeo dipalopalo di sa se bolelego.
Ye nngwe ya ditaba tšeo dipalopalo tša ka mo godimo di sa se bolelego ke gore na ge go šala go hlaolwa batho ba 4 546 bao ba fetetšwego ke twatši, na diteko di dirilwe go batho ba bakae? Dipalopalo tša ka mo godimo tšeo di bolelago ka palo ya batho bao ba hlokofetšego ka lebaka la twatši ya Covid-19, ga di bolele selo ka palo ya batho bao ba bego ba fetetšwe eupša ba phologilego go twatši ye. Dipalo tšeo di laeditšwego tša diphetetšo go ya ka diprofense, ga di bolele selo gore na di fihleletšwe fao diteko di dirilwego go batho ba bakae. Ka ntle le tsebo ya palo ya batho bao ba dirilwego diteko, taba ya batho bao ba fetetšwego ga e bolele go tlala seatla.
Ba bangwe ba šišintše gore dipalopalo tšeo di golago ka lebelo diprofenseng tša Kapa Bodikela Gauteng, KwaZulu-Natal, bjale le Kapa Bohlabela, ga se le gatee taetšo ya gore diprofense tšeo di na le phetetšo ya godimo ya twatši ya Covid-19 eupša ditlamorago tša palo yeo e okeditšwego ya diteko. Se se ra gore ge palo ya diteko e oketšega, palo ya batho bao ba fetetšwego le yona e a gola ka ge diteko di fihlelela karolo e kgolo ya setšhaba. Ka gona, palo e nnyane ya batho bao ba fetetšwego ga e šupe le gannyane gore diprofense tšeo di nago le dipalo tša tlasana tša phetetšo di bolokegile go feta tšeo di nago le dipalo tša godimo… aowa. Seo dipalopalo di ka bago di se šupa e ka no ba gore diprofense tšeo di laetšago dipalo tša tlase tša diphetetšo ke diprofense tšeo go tšona go se šwego gwa dirwa palo ya go bonala ya diteko… diprofense tšeo di lego kotsing go fetišiša.
Ka gona, ge o le profenseng yeo go yona go begilwego palo e nnyane ya diphetetšo, o se ke wa iphora ka gore twatši gageno ga se ya fihla. Twatši e ka no ba e fihlile kgale ebile e keka ka lebelo gona fao gageno gomme seo se diegilego go fihla e ka no ba e le diteko tša go lekola gore na ke bomang bao ba fetetšwego le bao ba sego ba fetelwa. Ka gona, a re pheleng re phakgame le go ntšha mahlo dinameng mabapi le leuba le la Covid-19 ka gore le ka fihla kae goba kae.
------------------------------
MOGALE SEKWELA //April 27,
SESHEGO: Nako le nako ge Amos Ramphekoa a swanetše gore a tšwe ka lapeng la gagwe goba a ye mabenkeleng go reka dijo, o swanetše gore a thibe sefahlego sa gagwe. Se ke ka lebaka la gore batho ba hlakantšha monna yo wa mengwaga ye 60 go tšwa Seshego, Zone 1 ka ntle ga Polokwane le Tona ya Maphodisa, Bheki Cele.
Batho ba dula ba mo latela, kudu ge a apere mongatse wa gagwe… mongatse wa lephephe wa go swana le e mengwe yeo e ratago go aparwa ke Cele. Ramphekoa o re batho ba boledišana le yena mme ba mmotšiša dipotšišo tše dintši ka kiletšo ya mosepelo.
O re ba bangwe ba mo rapela gore a ba dumelele gore ba reke le go rekiša madila.
“Ba mpotšiša gore kiletšo ya mosepelo e tlo oketšwa gape goba aowa. A ke tsebe gore ke ba fetole ke reng ka gore ga ke na dikarabo. Ba bangwe ba re ke bolele le Mopresitente Matamela Ramaphosa gore a ba fe letšatši gore ba kgone go etela balekani ba bona. Nnna ga se nna Bheki Cele - ke nna Amos Ramphekoa,” a realo.
Ramphekoa o re badudi ba bangwe ba mo emiša ba kgopela go tšeya dinepe le yena. Ba bangwe ba myemyela le yena mme ba bangwe bao a naganago gore ba ka ba ba tshetše molao ba a tšhaba ge ba mmona.
O re o makatšwa ke gore nkane batho ba nagana gore ke yena Cele ka ge Cele a ka se sepele le mebila ntle le bašireletši ba gagwe goba maphodisa.
Ka gona, ge o dula Seshego hlokomela ka gore o ka no kopana le ‘Bheki Cele’ neng goba neng.
------------------------------
GAMAJA: Lapa la mohu yoo a bego a tumile kudu go papadi ya Skeem Saam, Charles Maja, le bile le kopano ka morago ga poloko ya gagwe go bolela ka mathata ao ba kopanego le wona nakong ya poloko. O bolokilwe ka Mokibelo wa 18 Moranang 2020.
Kopano e swere lapeng la Charles Maja motseng wa Kopermyn go la GaMaja ka ntle ga Polokwane. Kopano ye e tla ka moragop ga gore lapa le hwetše kotlo ya R5 000 go tšwa go maphodisa ka ge le paletšwe ke go latela ye mengwe ya melao ya kiletšo ya mosepelo ka morago ga gore batho ba go feta 50 ba fihle polokong ya gagwe.
Ngwana wa Charles, Mologare (25), o re ba tšere matsapa ka moka go netefatša gore melao ya kiletšo e šalwa morago.
“Ka fao re beakantše ditulo tše 50 mme ra tswalela tsela ya rena gore batho ba se fete ka thušo ya Worksa Private Emergency Services,”
“Ka manyami dilo di tšwele ka tlase ga taolo ka ge barati le balatedi ba gagwe ba ile ba tsenelela tirelo ya poloko ka ntle ga tente. Re rata go tšeya sebaka se go kgopela tshwarelo go maphodisa legatong la batho bao ba tlilego lehung ntle le tumelelo ya rena. Re leboga le Maaforika Borwa ao a re thekgilego ebile re leboga le botho bja bona nakong ya rena ya tahlegelo,” gwa realo Mologare.
Mosadi wa gagwe, Sophy (53), o be a sa robegile pelo. O re bophelo bo ka se sa swana le kgale ntle le Charles ka ge e be e le thekgo ya bona ya lapa.
“Bophelo bja gagwe bja mo gae le thelebišeneng bo be bo swana ntle le gore o be a sa nwe madila. Ge a be a le ka gae, o be a rata go raloka mmino wa Ladysmith Black Mambazo mme a roka diaparo. O be a rata go hlokomela merogo ya gagwe, a na le nako ya lapa la gagwe ka gare ga mešomo ya gagwe ya go mo iša godimo le fase mme a re direla tšeo re di hlokago. Re ile go mo gopola ka mekgwa e mentši. Le ge a be a rata metlae, o be a rata nnete ebile a na le thekgo. O be a rata thuto, ka fao o netefaditše gore bana ba gagwe ka moka ba tsena dikolo,” a realo.
Barati le balatedi ba Charles ba ile go dumelelwa go ba gona pulong ya leswika la gagwe ka morago ga ge kiletšo ya mosepelo e fedile gore dipelo tša bona di kgotsofale.
------------------------------
GASEKGOPO: Go tloga ka ngwaga wa 2015, lapa la ga Moila le thomile setšo sa lona sa go tšwa maeto ba eya maikhutšong le go ithabiša mafelelong a ngwaga, nakong ya Paseka le maikhutšong a mangwe gare ga ngwaga.
Lapa le la go tšwa GaSekgopo ka ntle ga Modjadjiskloof ga le ipshine ka ge le palelwa ke go ya leeto leo le rulagantšwego go tloga ngwagola. Le be le swanetše go tšwa go yo keteka tšatši la matswalo a Sarah ge a tla be a swara mengwaga ye 40. Tše ka moka ke ka lebaka la twatši ya Covid-19 le kiletšo ya mesepelo. Lapa le a dumela gore kiletšo ya mesepelo e le loketše eupša ga se la thabišwa ke koketšo ya nako ya kiletšo ya mesepelo.
“Re rulagantše leeto le la go keteka letšatši la matswalo kgale efela Covid-19 še e re senyeditše. Ga se re thabe empa ga go seo re ka se dirago. Re rapela gore twatši ye e fele gore re tle re kgone go tšwela pele ka maphelo a rena go swana le kgale,” gwa realo Sarah.
Go tloga ka 2015, lapa le le be le ralala le mafelo a go robala a go fapana Aforika Borwa ka bophara, le fetša matšatši a mmalwa le le fao. Le thoma ka go tšeya leeto la kgauswi mme ka morago la tšeya leeto la go ya kgole. Ge le tšeya leeto, le sepela ka senamelwa sa go nametša batho ba 22 ka ge e le lapa le legolo.
Le ge e le gore ba paletšwe ke go tšeya leeto la bona, ba re ge dilo ka moka di boela madulong, ba ile go dira se sengwe go thiba sekgoba sa leeto le ba paletšwego ke go le tšeya.
“Re sa ile go keteka matswalo a Sarah bjang kapa bjang. Re ile go lebelela gore ke eng seo re ka se dirago go keteka. Re ka se emiše ka setšo sa rena ka lebaka la Covid-19,” gwa realo Joyce (36).
------------------------------
------------------------------
MMEGI WA SEIPONE (Go tšwa go Business Insider, 02.03.2020 ka Shayanne Gal) //April 20,
Dipego tša kgauswi tšeo di laeditšego go hlatloga ga palo ya batho bao ba fetetšwego ke twatši ya corona, go ya ka ditsebi, di laetša gore twatši ye e ka ba e phatlalatšwa ke batho bao le go tseba gore ba fetetšwe ke twatši ba sa tsebego.
Batho ba ba ya godimo le tlase fao ba kopanago le batho ba bantši ntle le go lemoga gore ba fetetšwe. Ba re fao ba itemogago ka dika goba ba lemogwago ka morago ga diteko, ya ba ba šetše ba feteditše batho ba bantši. Karolo ya bothata bjo e dirwa ke gore twatši ye e phela nako e telele. Go thwe twatši ye e kgona go phela go thoma ka diiri tše tloga go diiri tše tharo (3) go iša go matšatši a šupago (7).
Twatši ye e phatlalatšwa ka mokgwa wa marotholotšana a mare ao thantshogago ge motho a gohlola goba a ethimola. Phetetšo e hlolega ge marotholotšana a a ka wela ka ganong, mahlong goba ka dinkong tša batho bao ba lego kgauswi. Gape motho a ka fetelwa ke twatši ka go kgwatha selo goba felo fao go nago le twatši ke moka a swara molomo, mahlo goba nko. Gore na twatši e phela nako e kaakang, go laolwa ke phišo, monola goba mohuta wa selo seo e wetšego godimo ga sona.
Bafatišiši (researchers) ba humane gore godimo ga pampiri ya go gatiša goba thišu, twatši e nyamelela mo nakong ya diiri tše tharo (3). Go tšea matšatši a mabedi gore twatši e nyamelele mo godimo ga boya le mašela. Twatši e nyamelela ka morago ga matšatši a mane godimo ga galase le tšhelete ya pampiri. Fao twatši e humanwego e phela nako e telele go fetišiša ya matšatši a šupago (7), ke godimo ga tšhipi ya go se ruse (stainless steel) le polasetiki. Sa go tlaba bafatišiši ke gore twatši e humanwe e sa phela ka morago ga matšatši a šupago godimo ga bokantle bja diširadifahlego tša kalafo tšeo di dirišwago ke dingaka le baoki.
Magareng ga tše dingwe, diphatišišo tše di laetša gore go bonolo go phatlalatša twatši ye ntle le go lemoga. Go rena ba go adimana goba go šielana diaparo, go bonolo go fetelwa ke twatši yeo e lego godimo ga diaparo yeo e ka phelago go iša go matšatši a mabedi. Go gohlolela goba go ethimolela godimo ga tafola ya dijo, sinki ya go hlatswa dibjana ga motho yo a fetetšwego ke twatši, go ka thuša go phatlalatša ditwatši go bao ba swarago tafola goba sinki. Ya go tšhoša ke ye ya gore twatši e ka fetša matšatši a mane godimo ga tšhelete ya pampiri. Matšatši a mane (4) godimo ga tšhelete ya pampiri? Hei, gape yeo ya tšhelete ke bothata! Ge twatši ye e phela matšatši a go iša go a šupago godimo ga polasetiki, go ya go reng ka rena re gelelago meetse ka metomo ya dipolasetiki mola re šielana metomo yeo?
Leswena la twatši ya corona yeo e hlolago bolwetši bja Covid-19 le tsene ka gae gomme le re re phele re ntšhitše mahlo dinameng.
Shayanne Gal/Business Insider
The researchers also compared the new coronavirus' life span on surfaces with that of the SARS coronavirus. In a 70-degree Fahrenheit (21 degree Celsius) room at 40% relative humidity, they found that both coronaviruses lived the longest on stainless steel and polypropylene, a type of plastic used in everything from food-storage containers to toys. Both viruses lasted up to three days on plastic, and the new coronavirus lasted up to three days on steel.
On cardboard, however, the new coronavirus lasted three times longer than SARS did: 24 hours, compared with eight hours.
Temperature and humidity play a role in how long the virus survives
Some coronaviruses, including this new one, have a viral envelope: a fat layer that protects viral particles when they travel from person to person in the air. That sheath can dry out, however, killing the virus. Temperature and humidity affect that process.
One recent study found that an 18-degree Fahrenheit (77 degrees Celsius) jump, from 68 degrees (20 degrees) to 86 degrees (30 degree), decreased how long SARS lasted on steel surfaces by at least half.
The new Lancet study found a similar link between the virus' lifespan and the surrounding temperature. At 4 degrees Celsius (39 degrees Fahrenheit), the virus lasted up to two weeks in a test tube. When the temperature was turned up to 37 degrees Celsius (99 degrees Fahrenheit), its lifespan dropped to one day.
Some research has also suggested that increases in relative humidity reduce how readily the virus can spread between people.
You're unlikely to get the coronavirus from your mail
Even though the coronavirus can survive for a day on cardboard, it's unlikely that anyone would contract it after touching a box that arrives in the mail.
That's because shipping conditions make it difficult for the coronavirus to survive.
"Viruses are likely to only live a few hours to a few days under the sort of conditions we expose packages to, including shifts in temperature and humidity," Rachel Graham, an epidemiologist at the University of North Carolina, previously told Business Insider.
The Centers for Disease Control and Prevention says "there is likely very low risk of spread from products or packaging that are shipped over a period of days or weeks at ambient temperatures."
Adrienne Marchetti, the executive director of the Pawtucket Rhode Island Soup Kitchen on March 2.
Jessica Rinaldi/The Boston Globe via Getty Images
If you're concerned about your packages, though, Graham suggests using surface disinfectants like Lysol or bleach. These can kill viral particles within 15 seconds, but if you want to be extra careful, you can wait five to six minutes, she said.
But the precaution is likely unnecessary.
"If we had transmission via packages, we would have seen immediate global spread out of China early in the outbreak," Elizabeth McGraw, the director of the Center for Infectious Disease Dynamics at Pennsylvania State University, previously told Business Insider.
"We did not see that, and therefore I think the risk is incredibly low," she added.
------------------------------
LESIBA MACHAKA //April 11,
SEKHUKHUNE: Mmušo wa Limpopo, ka tlase ga boetapele bja Tonakgolo, Mna Chupu Mathabatha le Mokhomišinare wa Maphodisa Limpopo o tšwele ka mmetela go phatlalatša tshedimošo mabapi le twatši ya Covid-19 seleteng sa Sekhukhune.
Lefelo e be le Jane Furse, Sekhukhune, fao letšatši e bego e le Labone, 09 Moranang 2020. Molekgotlaphethiši wa Dinamelwa le Tšhireletšego, Mme Mavhungu Lerule-Ramakhanya gammogo le Mokhomišinare wa Maphodisa, Mna Nneke Ledwaba ke bona bao be bego ba etile lesolo leo pele.
Batho ba ile ba botšwa ka kotsi ya twatši ya ‘khorona’ le bohlokwa bja go dula ka magae go thibela phatlalalo ya twatši. Ba boditšwe ka bohlokwa bja go latela melao ya ‘sekgoba sa leago’ sa go ba methara o tee go tloga go batho ba kgauswi go thibela go thantshetšwa ke mare ka molomong, dinkong gob aka mahlong ge motho a bolela, a gohlola goba a ethimola. Ba boditšwe gape ka bohlokwa bja go apara diširasefahlego ge ba le kgauswi le ba bangwe go thibela maqre go wela ka melomong goba dinkong tša bona. Lesolo le ile la fothela renke ya dithekisi bjalo ka karolo ya go lwantšha go phatlalala ga twatši ya khorona.
Maphodisa a ile a atlega ka go golega batho bao ba bego ba tshela molao. Batho ba 37 ba golegilwe ka lebaka la go se latele melao ya Covid-19. Ka go le lengwe, yo tee o swerwe ka lebaka la go otlela a nwele bjala. Nakong ya lesolo leo, ba ile ba golega motho yo mongwe yoo a bego a rekiša merogo ntle le tumelelo goba phemiti.
Mmušo o dira bobjohle bja wona go netefatša gore badudi ba obamela melao yeo e beilwego ya go ipoloka go twatši ya khorona. Taba e bohlokwa ke go bona mang le mang a le lephodisa la gagwe go boloka bophelo bja gagwe le a ba bangwe go leuba le.
Seipone Madireng e eletša wena gammogo le badudi ka moka gore ba ipoloke ka gore hlogo e meets e lotwa ke mong wa yona.
Hle etelahttp://seiponemadireng.co.zago kwa ditiragalo tšeo di hlagago ka leleme la gago!
------------------------------
MOGALE SEKWELA //April 11,
SEKGOSESE: Badudi ba bantši ga ba latele melao ya go iletšwa go sepela bjalo ka ge ba laetšwe ke Presidente Matamela Ramaphosa. Se ke ka lebaka la gore ga go maphodisa ao a lekanego go netefatša se ebile le mašole le wona ga a bonale gabotse.
Dikereke le mafelo a go rekiša madila gammogo le mabenkele a mangwe di tswaletše mme meletlo le yona e šutišitšwe efela batho ba tšwela pele go ya godimo le fase. Go netefatša gore badudi ba hwetša molaetša wa kiletšo gabotse, maphodisa a Sekgosese ka ntle ga Modjadjiskloof a raletše le metse ye 12 ya Sekgosese, a gopotša badudi ka kiletšo ya go sepela le ditlamorago tša go se theeletše taelo ye.
Nepo ya bona e be e lebišitšwe go motse wa Roerfontein ka ge badudi ba bantši ba kopana fao go reka dilo, kudu tšeo di sa dumelelwago. Maphodisa a sepetše motse ka motse a swere sepikara sa go bolela (loudspeaker) gore badudi ba kgone go kwa molaetša gabotse. Go kgatišo, lephodisa le bonala le swere sepikara sa go bolela mme le lebeletše ka lebenkeleng le bolela ka Sesotho sa Leboa.
Lephodisa leo le re: “Twatši ye ya Covid-19 e kotsi kudu. Bana ga ba swanela go ya godimo le fase. Yo mongwe le yo mongwe o swanetše go ba ka gae. O swanetše go ba le tumelelo (permit) ge o nyaka go reka se sengwe. Ge o eya ngakeng o swanetše go ba o swere tumelelo”.
Lephodisa leo le tšwela pele ka gore bao ba rulaganyago dipoloko le bona ba swanetše go ba ba swere tumelelo.
“Ge e le gore ga se o sware tumelelo gonabjale ge ke bolela, le ge o khutile, etšwa ka pela o ye gae,” la realo lephodisa.
Ge lephodisa leo le le mafelelong a go fihliša molaetša, basadi ba babedi bao ba bonalago ba se ba swara ditumelelo, ba bonagala ba etšwa ka lebenkeleng ba phakiša.
Kgaogelo Rampya (29) o rile: “Molaetša wa maphodisa re o kwele gabotse mme re ile go dula magaeng a rena go fihlela kiletšo ye ya go sepela e fela.”
------------------------------
MOGAU MATSEMELA //April 11,
Twatšiya khorona ke lebakakgolo la gore mesepelo ka moka e iletšwe (lockdown). Re gapeletšega go dula magaeng le ba malapa a rena.
Ba bangwe ba thoma go ba batšwasehlabelo ba ditlaišo tša ka malapeng. Tlaišo ya bana le basadi ke ye nngwe ya ditlhobaboroko mo Aforika Borwa.
Gopolang Manchidi, yo a ithutetšego tša monagono (Psychology) yunibesithing ya Venda o re letšhogo le ditlaišo di ka golela godimo nakong ye ya leuba la twatši ya khorona.
“Twatši ya khorona e tlišitše letšhogo lefaseng ka bophara. Batho ba lahlegelwa ke maphelo mme seo se tsoša letšhogo go batho. Setšhaba se laetšwe go dula ka magaeng mme ba bangwe ba ka itemogela ditlaišo ka malapeng. Tše ka moka di hlola kgatelelo ya monagano (stress). Ge o sa hwetše thušo ka pelanyana, o ikhwetša ka gare ga kgatelelophetelela (depression). Sa go hlobaetša ka kgatelelo ya monagano ke gore batšwasehlabelo ka nako ba ba le manganga a go dumela gore ke balwetši bao ba nyakago thuš. A re hlokomeleng le go nyakela batšwasehlabelo thušo,” gwa realo Manchidi.
Ramatladi Mphahlele, yo le yena e lego setsebi sa monagano (Psychologist) mme a šoma sepetlele sa Zebediela, o re ge monagano o thoma go itemogela maemo a go hlobaetša, mmele o tšweletša homone ya ‘adrenaline’ yeo e dirago gore mmele o ngangege ka letšhogo le gore monagano o thome go nagana ka lebelo e le ge o leka go ikarabela go maemo ao. Se se dira gore ka nako re tšee diphetho tša go fošagala. O re seo se ka hlola kgatelelo le go fihla go kgatelelophetelela tša monagano go ya le ka maemo.
“Ge o le ka tlase ga kgatelelo ya monagano, tharollo ke gore o hlahle le go tlwaetša monagano wa gago go nagana ka tsela ya maleba, go bona ditsebi tša menagano go akaretšwa le badirelaleago (social workers). Ge motho a itemogela kgatelelo nako e telele ntle le kaonafalo, ka morago ga dibeke tše pedi o itemogela kgatelelophetelelo” a realo Mphahlele.
Mphahlele o re dika di ya le ka go fapana ga batho. “O thoma go inyaka o nnoši, o befelwa ka pela, o ba le dipalobalo, o opša ke hlogo kgafetšakgafetša, o fela pelo, o ipona o hloka mohola, mogodu o šila ka boima, o ba le kudumela kgafetšakgafetša. Ka nako o ba le tšhomišompe ya mašeleng, diokobatši le dinotagi. Ge o sa hwetše thušo ka morago ga dibeke tše pedi, e fetogela go kgatelelophetelelo. O ba le dika tša tlaleletšo: o robala kudu goba go hloka boroko, go ja kudu goba go lahlegelwa ke tumo ya dijo, go nona goba go ota. Sa go nola mooko ke gore o tlelwa ke kgopolo ya go itšeela bophelo kgafetšakgafetša’’.
------------------------------
MOGAU MATSEMELA //April 08,
Presitente Matamela Ramaphosa o tsebagaditše kiletšo ya mesepelo le mekgobokano gore batho ba dule ka magaeng matšatši a 21 (26 Hlakola (Matšhe) – 16 Moranang (Aporele) ka nepokgolo ya go lwantšha le go fokotša phetetšo ya ‘Covid 19’.
Mmušo o tsebagaditše nomoro ya mogala (0800 029 9999) yeo e šomago diiri tše 24 go bega le go botšiša ka tšeo di amanago le ‘Covid 19’. Gape o ka dumediša (hi) ‘WatsApp’ (0600-123456) go amogela ditaba tša letšatši ka letšatši tša ‘Covid 19’.
Elizabeth Phokane yo e lego Motlatšamolaodi wa maphelo seleteng sa Sekhukhune o re o ipiletša go batho go ela tlhoko ‘Covid 19’. O re ‘Covid 19’ e wela legorong la ditwatši tša khorona (corona viruses) tšeo di feditšego setšhaba mengwageng ya go feta.
“Ka ngwaga wa 2002 go phulegile SARS (Severe Acute Respiratory Syndrome) go la China, ya feta ka maphelo a 650 e etšwa go dikatse. Ka 2012 gwa phulega MARS (Middle East Respiratory Syndrome) go la Saudi Arabia, ya feta ka maphelo a 800 e etšwa go dikamela. Lenono ke twatši ya ‘Covid 19’ e phulegile China ka 2019 e etšwa go diphedi tšeo e lego dijo tša lewatle (sea food)” a realo.
Phokane o re dika tša ‘Covid 19’ di bjalo ka mpshikela. “Go gohlola, go hlohlona ga dinko le megolo le go hema gabohloko, go hlatloga ga phišo ya mmele ke dika tša twatši. Ge twatši e šetše e gaketše, o ka itemogela dihlabi mmeleng le go šitwa ga dipshio. Ge o itemogela tše dingwe tša tše, hwetša thušo kliniking goba sepetlele.
Aisha Abdool Karim wa Bhekisisa Centre for Health Journalism o re ge motho wa ‘covid 19’ a bolela, ka ganong go tšwa marothi mme ge motho a ka kgoma mo a welago, ka morago a swara sefahlego (mahlo, nko goba molomo) o fetelwa ke twatši. Ge a gohlola goba a ethimola, marothi a tšwa ka bontši. Karim o re ke ka fao go lego bohlokwa go hlapa diatla kgafetšakgafetša tekano ya metsotswana ye 20. O re re hlape ka sešepe mme ge meetse e le tlhobaboroko, re hlape diatla ka diela (sanitizers) tša go ba le bjala (alcohol). Karim o re re itšhireletše ka go tlogelana sekgoba sa 1-2 methara le go šomiša sejabana ka gare goba thišu (tissue) ge re gohlola mme re e lahlele ka gare ga seswaramatlakala (trashbin).
Hlogo e meetse e lotwa ke mong. Hlapa diatla kgafetšakgafetša, o efoge mekgobokano. Ge o itemogela dika, etela kliniki goba sepetlele. O ka ikgokaganya gape le ba mmušo kgorong ya maphelo ka go ba leletša mogala. Modulathoko ipoloke, gare go dula dikokotlo!
------------------------------
MMEGI WA SEIPONE //April 07,
Molekgotlaphethiši (MEC)wa Temo, Mme Nandi Ndalane, o tumišitše barekiši ba mebileng ba ditšwatemong kua Sibasa ka fao ba obamelago melao ya Covid-19 ka gona.
Se se tla ka morago ga gore MEC a etele Sibasa bjalo ka karolo ya Sehlopha sa Khansele ya Taolo ya Profense yeo e etilwego pele ke Tonakgolo, Chupu Mathabatha, lehono ka Labobedi la 07 Moranang 2020.
Barekiši ba mebileng ba ditšwatemong ba thomološitše thekišo ka morago ga go hlephišwa ga ditšhitišo ga malobanyana mo. Barekiši ba ba ditšwatemong ba letetšwe gore ba humane mangwalo a tumelelo gore ba obamele melao ya Covid-19.
“Ke tloga ke thabišitšwe ke tirišano yeo e laeditšwego ke barekiši ba ba mebileng. Re hlohleletšwa ke bao ba obamelago melao gomme re hlohleletša bao ba ratago go rekiša go humana mangwalo a tumelelo go tšwa go dimasepala gore ba kgone go abela magagaborena dijo,” Ndalane a realo.
Ndalane o hlalositše gore bareki ba mebileng ba bapala karolo e bohlokwa mo go lepanta la kabo ya dijo mo profenseng ya rena.
“Bontši bja magagaborena ba tshepile barekiši ba mebileng go humana ditšwatemong mme ka lebaka leo go bohlokwa gore bao ba ratago go rekiša, ba humane mangwalo a tumelelo gore ba kgone go obamela melao ya Covid19,” a tlaleletša ka go realo.
------------------------------
------------------------------
MOGAU MATSEMELA //April 05,
Theknolotši e gatetše pele. Setšhaba ka bontši se šomiša dikhompyutha, dillathekeng, dithelebišene le mabone ka mehutahuta.
Ngaka ya mahlo (Optometrist) Makoelebeta Mogashoa yo a šomago Petra Opticals Optometrists go la Lebowakgomo o re tšona didirišwa tšeo di na le seetša (blue light) seo se lego kotsi kudu. O re bontši bja bašomi ba ka diofising ba lebana le seetša sa dikhompyutha ka mehla. Ke ka fao ba phelago ba rwele dipeketsane goba digalase tša mahlo.
Mogashoa o re ge mahlo a lebana le seetša seo, gannyane gannyane se phušula leboto la mathomo leo le dukologilego bokantle bja leihlo (cornea). O re khonea e šoma go šireletša leihlo mme ge e phušugile seetša se phatša ka gare ga leihlo sa lata leboto la go thuša gore leihlo le bone (macula). O re ge makhula e gobetše, o fetoga sefofu wa se hlwe o bona. O re ka nako seetša seo se ka kweša leihlo bohloko, wa swanelwa ke go dirwa karo (operation).
Lekgolatsela Mashabela (29) yo a šomago bjalo ka tleleke(clerk) Sekolong seo se Phagamego sa Mahwetše o re: “Ke be ke sa rwale dipeketsana eupša ka thoma go šoma ka dikhompyutha ka 2015 mahlo a ka a thoma go ntlaba. Ke be ke opša ke hlogo, mahlo a ka a fetoga a eba a mahubedu ebile a hlohlona kgafetšakgafetša. Ngaka e ntlhahlobile le go ntaela gore ke rwale dipeketsana ge ke šomiša khompyutha.Ga bjale Ke kaonafetše kudu ka morago ga go etela ngaka le go rwala dipeketsana”.
Mogashoa o re seka se sengwe ke go tšwa dikeledi ge o šomiša didirišwa tšeo. O re ge o itemogela tše dingwe tša dika, ka ponyo ya leihlo o kitimele go ngaka goba sepetlele! O re o dumela gore thibelabolwetši e phala kalafo.
Mogashoa o re: “Ge o dula o le go seetša sa didirišwa tšeo, nyaka dipeketsana goba digalase tša mahlo goba o etele dingaka tša mahlo le ge o sa bone dika! Tšhireletšo e nngwe ke go fokotša seetša sa thelebišene, sellathekeng le khompyutha le go se di batamele kudu. Efoga go di šomiša nako e telele o sa khutšiše mahlo. Ka morago ga iri, o fele o ponyaponya ge o di šomiša gore o thekge mahlo ka monola (moisture) gore a se omelele. Ge o ponyaponya go na le mohola kudu ka gobane o kolobiša mahlo gore a se omelele mme ga go be bonolo gore seetša se dire tshenyo kudu”.
Mogashoa o re seetša se sa “polulaete” se kotsi kudu. O re go se hlokomele mahlo kgahlanong le seetša sebopego sa mahlo se ka fetoga. O re ge o bona dika goba o phela seetšeng se sa “polulaete”, bona gore o hwetša thušo ka pela!
------------------------------
﻿MMEGI WA SEIPONE //April 05,
Lebala ka General Bheki Cele… lebala ka maphodisa a bosetšhaba le a dimasepala… lebala ka mašole le masekurithi – lephodisa le lekaonekaone la gago ke wena!
Modiro o mogolo wa batho bao ba boletšwego ke go bona gore molao o a obamelwa ka dinako tšohle… woo ke modiro wa bona. Aforika Borwa e na le badudi ba go feta 50 milione mola palo ya maphodisa le mašole ao a filwego modiro wa go hlokomela maemo a ditaba mo nakong ya lesolo la ‘dula-gona-fao’ e le ka tlase ga milione o tee. Ga go nyakege radipalopalopharephare go lemoga gore palo ya badudi e feta ya maphodisa makga a mantši kudu gore a ka kgona go hlapetša batho bohle ka dinako tšohle.
Dipalopalo tšeo di tšwelelago maemong a boditšhabatšhaba ka maemo a Covid-19 di laetša gore bakenga sa go boela morago, leuba le ke gona le kekago le go phatlalala le lefase. Palo ya batho bao ba šetšego ba fetetšwe ke twatši ye e fetile 1 milione mola palo ya batho bao ba šetšego ba hlokofetše ka lebaka la twatši ye mo lefaseng e šetše e fetile 53 000. Bontši bja batho bao ba hlokofetšego go fihla mo nakong ye, ke batho ba dinaga tšeo di humilego tša Yuropa le Amerika. Ge e le gore se ga se bohlatse bjo bo lekago bja gore twatši ye e a bolaya, na bohlatse bjo bo lekanego e tla ba bofe?
Go fihla bokgole bjo, le ge dipalopalo tša Aforika Borwa e le tša godimodimo mo kontinenteng ya Aforika, Tona ya maphelo e laeditše gore dipalopalo tše di tlase fo feta ka fao mmušo o bego o lebeletše. Le ge go le bjalo, Tona o laeditše gape gore se e ka no ba e le mesarasarane pele re welwa ke matlakadibe ao a tlago ka dipula tša matlorotloro. Karolo ya pelaelo ya Tona e dirwa ke gore go fihla mo lebakeng le, go sa hlahlobilwe feela batho bao e ka bago 6 000 feela mo nageng. Godimo ga palomoka ya setšhaba sa go feta 50 milione, 6 000 ke palo e nnyane kudu. Ka gona, palo e nnyane ya batho bao ba fetetšwego ke twatši e ka no ba e dirwa ke palo e nnyane ya batho bao ba hlahlobilwego. Ge mmušo o katološa lenaneo la wona la ditlhahlobo, kgonagalo ke e ntši ya gore dipalopalo tše di ka tla tša hlatloga ka lebelo la legadima. Kgonagalo ke ya gore nna le wena le bao re ba ratago re ka no ba re fetetšwe ke twatši ye fela re sa tsebe ka ge re sešo ra hlahlobja.
Go na le melao yeo mmušo o e beilego go thibela go phatlalala ga twatši ye – go hlapa diatla kgafetšakgafetša ka sesepe, go tlogela sekgoba sa go balelwa go methara magareng ga rena le batho ba bangwe, go bea lešela molomong ge re gohlola, re ethimola goba re hlwerenya mamila. Mmušo o thibetše papatšo le tirišo ya bjala le motsoko le go kgankga gohle ntle le lebaka la go kwagala. Ka magato a, mmušo o holofela gore naga e ka thibela go phatlalala ga twatši ye le go fokotša palo ya dinkhu. Ka magato a, mmušo o nepile go šireletša nna le wena le rena ka moka go twatši ye. Mmušo o ka bea melao le go bolela tšohle go re šireletša fela boikarabelo bja go itšhireletša le go šireletša ba bangwe kgahlanong le twatši ye, bo letše godimo ga wena le nna.
Mmušo goba maphodisa a ka se kgone go hlapetša gore na batho ba hlapa diatla kgafetšakgafetša ka meetse le sesepe; gore na batho ba ema bokgole bja methara go tloga go ba bangwe; gore na batho ba thiba melomo ka mašela ge ba gohlola goba ba ethimola na. Maphodisa a ka se kgone go hlapetša gore na batho ka moka ga ba reke le go diriša bjala le motsoko…maphodisa a ka se kgone. Maphodisa a ka se kgone ka lebaka la gore palo ya maphodisa ke e nnyane kudu ge e bapetšwa le ya badudi. Ka gona, batho ba maleba bao ba ka kgonago go hlapetša boitshwaro bja rena ka dinako tšohle, ke rena.
Ke rena ka noši bao re hlwago le rena mme re bonago tšeo re di dirago ka dinako tšohle. Ke rena bao re nago le diatla mme ba ka kgonago go di hlapa kgafetšakgafetša. Ke rena re iponago ge re gohlola goba re ethimola mme re ka kgonago go bea mašela melomong ya rena. Ke rena re phelago, re bolelago, re hlwago le go kopana le batho ba bangwe mme re ka kgonago go ba katoga bokgole bja methara ge re na le bona. Ke nna le wena re folago motsoko goba go nwa bjala mme re ka kgonago go emiša ka seo. Mafelelong, nna le wena re maphodisa a makaonekaone a rena ao a ka kgonago go itiša ka dinako ka moka! Ke nna le wena ka ditiro le boitshwaro bja rena re ka kgonago go thibela go phatlalala ga twatši ye. Potšišo ke gore na nna le wena re ikemišeditše go tšea boikarabelo bjoo?
------------------------------
MORULAGANYI //April 05,
Twatši ya Covid-19 goba ‘corona’ e tla e tlile e bile ga e katakatele morago. Twatši ye e emišitše dilo tše mmalwa mo Aforika Borwa go akaretšwa le dikuranta.
Go swana le bontši bja dikuranta, kuranta ya Seipone e emišitše go gatišwa lebakanyana go fihla nakong yeo e sa tsebjego. Bjalo ka ba bantši, le rena re ya go lebelela gore na e foka e eya kae pele re ka thomolla gape go tšweletša Seipone.
Ge motho a lebelela tšeo di diregago dinageng tše dingwe, re roromela ka letšhogo. Taba yeo e lego molaleng ke gore twatši ya corona e a bolaya … e bolaya nya! Ge motho a lebelela ka fao e gagarago batho ka gona dinageng tša go huma bjalo ka Italy, Spain, Engelane le USA, re kwa re swarwa ke mala a masesane ge re nagana ka Aforika ka bophara le Aforika Borwa. Dinaga tšeo corona e gagarago batho go tšona ke dinaga tšeo di humilego tšeo di nago le dingaka tše ntšhi, ditlabakelo le mananeo a makaone a maphelo lefaseng. Potšišo yeo ba bangwe re ipotšišago yona ke gore na ge corona e hlola masetlapelo a makaa dinageng tša go huma, go ya go diregang mohla e tsena ka šiši Aforika?
Bjalo ka Seipone, wepesaete ya rena ga e šome tšona e bile mo nakong ye ga re tsebe gore na e tla ba e šoma gabotse neng. Le ge go le bjalo, re na le badirišane bao ba phatlalatšago ditaba ka mafarahlahla a inthanete. Re nagana gore bjalo ka baphatlalatši ba ditaba ka segagešo, e tla ba e le go hloka boikarabelo ge re ka phutha matsogo ra tlogela go tšweletša ditaba tšeo re dumelago gore magagaborena a a di nyaka. Re nagana gore taba e bohlale le ya boikarabelo ke go kgopediša go badirišani ba rena bao ba kgonago go phatlalatša ditaba go ithanete goba diwepesaeteng tša bona gore re kgone go go tlišetša ditaba ka leleme leo o le ratago le go le kwešiša gabotse.
Bjalo ka ge re šetše re laeditše, twatši ye ya Covid-19 goba corona, e a bolaya. Tšeo re di bonago di direga dinageng tše dingwe di re fa mogopolo wa gore dikgolo di sa tla. Re kwešiša gape gore ga se mang le mang a kwešišago goba a kwešišago ka botlala ditaba tšeo di tšweletšwago go mehlodi e mengwe ya ditaba, kudu ya go phatlalatša ditaba tša yona ka Seisemane le Seburu. Re na le tumelo ya gore go na le magagaborena ao a kwešišago ditaba bokaone ge di tšweletšwa le go phatlalatšwa ka segagabowona. Ka lebaka leo, re nagana gore le ka tlase ga mabaka a mathata bjalo ka a, go bohlokwa go tšwela pele go tšweletša ditaba ka segagaborena. Bao ba kopanago natšo ba tla kgona go di phatlalatša go magabobona ba na le kwešišo ya go tsenelela ya tšeo di bolelwago.
Covid-19 goba twatši ya ‘corona’ ga se meswaswo eupša leswena leo le gagarago batho. Le ge nke le tsene mo Aforika le Aforika Borwa ka go nanya, taetšo ke ya gore o ka re dikgolo di se tla. Go a tšhoša…go a boifiša! Ge o bona tšeo di diregago dinageng tše dingwe, ruri gore re phaphame, re tsoge borokong le go dira tšohle go thibela go phatlalala ga twatši ye ka gore thibelamalwetši e phala kalafo. Bja rena boikarabelo ke go leka ka gohle go bona gore wena o phela o na le tsebo le tshedimošo yeo o e kwešišago gabotse gore re se ke ra tla ra ba bongwana-magana-go-botšwa ba rego koma ke tšešo.
------------------------------
Twatši ya Covid-19 goba‘corona’e tla e tlile e bile ga e katakatele morago.
Twatši ya Covid-19 goba‘corona’e tla e tlile e bile ga e katakatele morago. Twatši ye e emišitše dilo tše mmalwa mo Aforika Borwa go akaretšwa le dikuranta. Go swana le bontši bja dikuranta, kuranta ya Seipone e emišitše go gatišwa lebakanyana go fihla nakong yeo e sa tsebjego. Bjalo ka ba bantši, le rena re ya go lebelela gore na e foka e eya kae pele re ka thomolla gape go tšweletša Seipone.
Ge motho a lebelela tšeo di diregago dinageng tše dingwe, re roromela ka letšhogo. Taba yeo e lego molaleng ke gore twatši yacoronae a bolaya … e bolaya nya! Ge motho a lebelela ka fao e gagarago batho ka gona dinageng tša go huma bjalo ka Italy, Spain, Engelane le USA, re kwa re swarwa ke mala a masesane ge re nagana ka Aforika ka bophara le Aforika Borwa. Dinaga tšeocoronae gagarago batho go tšona ke dinaga tšeo di humilego tšeo di nago le dingaka tše ntšhi, ditlabakelo le mananeo a makaone a maphelo lefaseng. Potšišo yeo ba bangwe re ipotšišago yona ke gore na gecoronae hlola masetlapelo a makaa dinageng tša go huma, go ya go diregang mohla e tsena ka šiši Aforika?
Bjalo ka ge re šetše re laeditše, twatši ye ya Covid-19 gobacorona, e a bolaya. Tšeo re di bonago di direga dinageng tše dingwe di re fa mogopolo wa gore dikgolo di sa tla. Re kwešiša gape gore ga se mang le mang a kwešišago goba a kwešišago ka botlala ditaba tšeo di tšweletšwago go mehlodi e mengwe ya ditaba, kudu ya go phatlalatša ditaba tša yona ka Seisemane le Seburu. Re na le tumelo ya gore go na le magagaborena ao a kwešišago ditaba bokaone ge di tšweletšwa le go phatlalatšwa ka segagabowona. Ka lebaka leo, re nagana gore le ka tlase ga mabaka a mathata bjalo ka a, go bohlokwa go tšwela pele go tšweletša ditaba ka segagaborena. Bao ba kopanago natšo ba tla kgona go di phatlalatša go magabobona ba na le kwešišo ya go tsenelela ya tšeo di bolelwago.
------------------------------
MMEGI WA SEIPONE //April 05,
Ge‘dula-gona-fao’(lockdown) ye e feta, Tona ya Maphodisa, General Bheki Cele, o kotsing ya go ikhwetša e le yo mongwe wa matona a go se tume.
Ge‘dula-gona-fao’(lockdown) ye e feta, Tona ya Maphodisa, General Bheki Cele, o kotsing ya go ikhwetša e le yo mongwe wa matona a go se tume. Bothata: kgatelelo ya gagwe ya go thibela go rekišwa le go dirišwa ga bjala (dinotagi) le motsoko! Ka go thibela go rekišwa le go dirišwa ga bjala le motsoko, bontši bja mathaka (goba ke re le mathari?), a re Cele o e gatile ka moseleng! Le ge go le bjalo, bontši bo a lemoga gore yo ga se monna yo a bolelago feela eupša o na le maphodisa a mmušo le a dimasepala, mašole le borasephethephethe go phethagatša seo a se bolelago.
Ka bogolo le ponelopele ya wona, mmušo o lemogile gore bjala le motsoko di na le bokgoni bja go phatlalatša twatši ya Covid-19 ka lebelo la legadima. Ge batho ba šetše ba tšere mahlo a tšhipa gomme ba thomile go tsenwa ke matšato le polelo e thoma go golela godimo, o ya go thulana nabo ge o bolela ka taba ya go gomarela ‘sekgoba sa leago’ (social distancing) magareng ga bona. Mola ba bangwe ba sa tsebe le gore ‘methara’ ke sekgoba se sekaakang, ge o ba botša gore ba tlogele sekgoba sametharamagareng ga bona, o ya go ba makatša gore na o bolela ka eng. Ge ba šetše ba khoše (goba o nyaka gore ba tagilwe?), mantšu a ‘sekgoba sa leago’… o ka se fetše go a bolela pele ba go botšabotša tšeo o di jelego mohla wa tlala le go go tšeatšea ka diethiethi. Go thibela tše ka moka, mmušo o rile ga go na thekišo goba tirišo ya bjala le motsogo, ke phetho…ke tuu!
Covid-19 goba yona twatši ya ‘khorona’ e fetela batho ka mokgwa waseela. Ge motho a bolela, a ethimola goba a perenya mamila, go ba le marotholotšana ao a fofago go tloga molomong goba nkong ya gagwe. Ge e le gore motho yo o na le twatši ya khorona, ge a bolela, a ethimola goba a perenya mamila, go na le kotsi ya gore marotholotšana ao a ka wela ka melomong goba ka dinkong tša bao ba lego kgauswi – ke moka ke gona ge khorona e ba fetetše.
Tše ke tše dingwe tša ditsela tšeo ka tšona twatši ya khorona e ka phatlalatšwago:
‘Laat hy rol’ ke tlwaelo yeo e lego gona, kudu mafelong a magaeng le makheišeneng, fao batho ba mmalwa ba šielanago sekerete goba setompi se tee. Sekerete goba setompi se tloga go motho yo tee, a goga gabedigararo a se neeletša yo a latelago…sa sepela bjalo go fihlela ge wa mafelelo a se boetša gape go yola wa mathomo. Ka gona sekerete goba setompi se ka folwa ke batho ba bane go iša go ba šupago ka go šielana. Ge batho ba fola sekerete goba setompi, go na lemare ao a šalelago fao molomo o khupago gona.Se se ra gore ge motho yo tee a na le twatši ya Covid-19, ka metsotso feela a ka kgona go fetetša batho ba šupago le go feta ka go fodišana sekerete goba setompi se tee.
‘Saamsokol(saamsukkel), go swana le ‘Laat hy rol’, ke mokgwa wa ‘bojammogo’ fao sehlopha sa batho se nwago bjala ka go šielana go tšwa lepotlelong le tee. Ka go nwešana bjalo, seo se bonwa bjalo ka mokgwa wa go thekgana le go thušana ka go abelana bonnyane bjo bo lego gona. Go swana le‘Laat hy rol’,mare a banwia šalela molomong wa lepotlelo fao molomo o mumago gona. Ge e le gore go na le monwi yo tee yo a nago le twatši ya Covid-19, twatši e phatlalala gabonolo go batho ka moka bao ba nwago go tšwa lepotlelong le tee le motho yo a nago le twatši. Se se ka thuša go phatlalatša twatši ka lebelo la legadima.
Ba bangwe ba bona go thibelwa ga go rekišwa le go diriša bjala le motsoko e le sebaka se sebotse sa go kgaogana le ditlwaelo tše tšeo di sa holego mebele le maphelo a rena. Ba bangwe, le ge go le bjalo, ba laeditše gore go thibela go rekišwa le go dirišwa ga bjala le motsoko go ka bulela dikgwebo tša‘lebati la ka morago’(blackmarket?) sebaka sa go katološa dikgwebo. Ke ka tlase ga mabaka a go swana le a fao ‘Laat hy rol’le‘Saamsokol’di ka hlatlogago le go tsenya mašaba bothateng bja phatlalalo ya twatši. Potšišo yeo e šalago ke gore na magato a mmušo a‘dula-gona-fao’ a tla fokotša dikgonagalo tša‘Laat hy rol’le‘Saamsokol’le go fokotša goba go thibela phatlalalo ya twatši ya Covid-19?
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
MMEGI WA SEIPONE //February 29,
POLOKWANE: “Selete sa Vhembe se šegofaditšwe ka go ba le boso bja go kgonagatša go bjalwa ga dimela tša mehutahuta ka dihla tšeo di aroganego mo go bonalago. Dimela tšeo di bjalwago ka bontši ke lefela, dinawa le dipotata ka tlase ga mananeo a nošetšo. Le ge tikologo ye e šegofaditšwe ka mafelo a go fapana fao go ka bjalwago mehutahuta ya dimela, tšweletšo ya temo e angwa thwii ke phišo ya godimo, go fetoga ga dipula, go fetoga ga go ba gona ga meetse, boso bja go fetoga kgafetšakgafetša, kudu komelelo le mafula. Diphetogo tše ga di ame feela tšweletšo ya dijo eupša di ka ama gape le ekonomi ya tikologo. Diphatišišo tša rena di be di lebeletše balemipotlana bao ba lego ka tlase ga mananeo a nošetšo bao e lego basadi le baswa. Diphatišišo tša rena di be di fatolla ka fao balemi ba lebelelago diphetogo tša leratadima ge go lebeletšwe mehuta ya dibjalo tšeo ba di bjalago,” gwa realo Profesa Azwihangwisi Nesamvuni ge a bolela nakong ya kopano Ya Foramo ya Diphatišišo ya Limpopo ka 16 Dibokwane 2024 hotelengtsoko ka ntlenyana ga Polokwane.
“Diphatišišo tša rena di dirilwe Madimbo corridor tikologong ya Mutale fao di bego di ama balemi ba 294 ba basadi le baswa. Tikologo ye ke ya go hloka pula mola e na le go fiša kudu fao e šitišago tšweletšo ya temo. Diphetogo tša leratadima di ama balemipotlana ba mananeo a nošetšo thwii le bokgoni bja bona bja go iphediša ka temo. Phetogo ya leratadima e na le khuetšo go mohuta wa dimela wo o ka bjalwago ka tlase ga mabaka a go fapana. Ka lebaka la go se tsebe, balemi ba bantši ga ba kgone go fetola mekgwa ya bona ya temo go sepelelana le phetogo ya leratadima. Go palelwa ke go fetola mekgwa ya go lema go sepelelana le diphetogo tša leratadima go ka hlola tobo e kgolo ya mašeleng le koketšego ya dikgoba tša mediro kudu ditikologong tša magaeng.
“Diphatišišo di laeditše gore le ge ba bangwe ba sa lemoge bogolo bja diphetogo tša leratadima, bontši bja balemi ba Madimbo corridor ba lemoga diphetogo tšeo di lego gona tša leratadima le khuetšo yeo diphetogo tše di nago nayo go tšweletšo ya temo. Magareng ga tše dingwe, phetogo ya leratadima e oketša palo ya diji tšeo di jago dimela goba tša hlola malwetši ao a amago tšweletšo gampe. Bontši bja pula bo ama tšweletšo ka ge bo hlola komelelo goba mafula ao a gogolago dimela goba mobu mme ka go dira bjalo tšweletšo ya amega gampe. Katlego ya mananeo a nošetšo e laolwa ke bogolo bja pula bjo bo amago bontši bja meetse ao a lego gona ka matamong le didibeng ao a ka dirišetšwago merero ya nošetšo,” Prof Nesamvuni a realo ge a tšwela pele.
“Khuetšo ya phetogo ya leratadima ga esale selo seo se kago tshedišwa mahlo go tšweletšo ya temo. Temogo le kamogelo ya khuetšo ye e thuša balemi go kgetha dibjalo tša maleba tšeo di swanetšanago le diphetogo tša leratadima tšeo di letetšwego. Diphetogo tše di dirile gore balemi ba fetole dibjalo tšeo ba bego ba tlwaetše go di bjala bjalo ka lefela, dinawa le dipotata mme ba leke dibjalo tše diswa bjalo ka tamati, butternut le sebjalo sa ‘occra’ seo e lego se seswa. Temogo ya diphetogo tša leradima e dirile gore balemi ba fetole mekgwa ya bona ya go diriša menontšha (manyora), taolo ya diji tša dibjalo le mekgwa ya tsheketšo ya meetse. Meetse ao a lego gona ka dinako tšohle a nyakega go merero ya bophelo bjalo ka go nwa, go apea le go hlatswa. Go aroganya meetse go merero ye ka moka go nyakega tlhokomelo le tirišano magareng ga batho gore meetse a kgone go lekana merero ya bophelo ka moka go akaretšwa le tšweletšo ya temo.
Basadi le baswa ba dinagamagaeng ba bapala karolo e bohlokwa go morero wa go godiša ekonomi ka tlase ga mabaka a mathata a go hloka thekgo e botse. Bjalo ka batho bao ba lebanego le morero wa go godiša bana goba go itlholela mediro, basadi le baswa ba bapala karolo e kgolo ya go direla bana ba bona dijo, go hlola dikgoba tša mešomo le go godiša ekonomi,” gwa realo Nesamvuni.
MMEGI WA SEIPONE //Mar 08, 2024
MOGALE SEKWELA //Mar 08, 2024
MOGALE SEKWELA //Feb 29, 2024
MOGALE SEKWELA //Feb 28, 2024
//February 23, 2021
MOGALE SEKWELA //April 18, 2020
SESHEGO:Go monate go ba le batho bao o ba ratago kgauswi le wena, kudu ge e le tšatši la gago la matswalo, lenyalo goba segopotšo sa lenyalo. Maloko a Basadi Social Club a phela a netefatša gore ge leloko le na le letšatši la go kgethega, letšatši leo e be la go gopolega. Se ke ka lebaka la gore matšatši a go ikgetha ga a tle gantši mo bophelong.
TSHEPISO MOROKOLO //March 23, 2021
MOHODI, HaManthata: Sekolo sa fase sa Rapoho mo Mohodi HaManthata ka ntle ga Mogwadi (Dendron) se gata ka mošito o tee le diphetogo tšeo di tlišitšwego ke theknolotši. Sekolo se se fetile maemong a go diriša letlapa la go ngwalwa ka tšhoko go ya go letlapa le lešweu la theknolotši la go diriša mohlagase. Letlapa leo le ngwalwa feela ka pene yeo e diretšwego lona.
//December 21, 2020
//December 06, 2020
//October 28, 2020
//July 21, 2020
MMEGI WA SEIPONE //April 22, 2020
POLOKWANE:Tonakgolo ya Limpopo, Chupu Mathabatha, gammogo le Meyaphethiši wa Masepala wa Selete sa Capricorn ba tsogile ba bula panka ya dijo lepatlelong la dipapadi la Peter Mokaba lehono ka Laboraro la 22 Moranang 2020.
MMEGI WA SEIPONE //June 21, 2020
E nngwe ya dithuto tšeo ke nagaganago gore bontši bja rena re a e tseba ka twatši ya khorona, ke gore e kwana le fao go nago le ditšhila. Go sa kgathalege gore na o di bitša ditšhila goba matšhila, fao twatši ya khorona e humanago matšhila, ke fao e nabago maoto Molepo ka go kwešiša gore e fihlile gae. Thuto yeo e tšwelelago go baetapele ka moka ke ya go re ‘hlapa diatla bonnyane metsotswana ye 20’, ‘tlotša diatla ka sebolayaditwatši kgafetšakgafetša’. Ka gona, karolo ya ntwa kgahlanong le leuba la twatši ya khorona, ke ntwa kgahlanong le ditšhila! Ga go dire bjoko goba tlhaologanyo gore o lwantšhe go phatlalala ga twatši ya khorona fela wa se laetše go tshwenywa ke matlakala le matšhila ao a tletšego gohle. Ntwa kgahlanong le twatši ya khorona ke ntwa kgahlanong le ditšhila!
Baphatlalatsi ba Balaodi ke feme yeo e lego ya bathobaso 100% yeo e ngwadiswego ka 2000. Morero wa feme ye ke go fa sedi maleme a SeAforika a Aforika Borwa ka go amega go kgodiso le tlhabollo ya wona. Feme e amega morerong wo ka go phatlalatsa dingwalwa tsa go swana le dikuranta, dimakasine, dipuku le tse dingwe...[ Ditaba ka botlalo ]
Ka Ga RenaDikgokaganoDitaba

------------------------------
MOGALE SEKWELA //February 28,
GROBLERSDAL: Bašomi ba ditirelo tša tšhoganetšo ba swerwe poo nakong ya ge ba leka go thuša molwetši yo a bego a se gona. Se se tla ka morago ga gore bašomi ba go tšwa setišing sa Philadelphia, tikologong ya Moutse ka ntle ga Groblersdal ba hwetše mogala wa go ba laetša gore go na le molwetši yo a nyakago thušo motseng wa Kgobokwane ka Laboraro la 17 Pherekgong 2023.
Bašomi ba rile ge ba fihla lefelong leo, ba hwetša banna ba babedi bao ba nametšego ka sefatanageng sa bašomi bao go ba iša mo molwetši a lego gona. Ba rile go fihla, ba makatšwa ke ge yo mongwe wa banna a ntšha sethunya mme gwa tsupologa bogononelwa ba bangwe ba babedi. Bagononelwa bao ka moka ba ile ba gapeletša bašomi bao gore ba namele ka morago ga sefatanaga sa pele mme ba ba iša lefelongtsoko moo ba ilego ba ba utswetša dillathekeng, jewelari, tšhelete yeo ba b go ba e swere mme ba gapeletša yo mongwe gore a ba romele tšhelete a šomiša sedirišwa sa sellathekeng (banking app).
Mmoleledi wa maphodisa, Colonel Malesela Ledwaba, o re ba nyakišiša molato wa go utswa o itlhamile mme ba kgobokantšhitše sehlopha sa banyakišiši go tsomana le bagononelwa ba. O re dinyakišišo tša pele di šupa gore bašomi ba ba swerwe poo ka morago ga go hwetša mogala wa molwetši wa go nyaka thušo ya pele.
“Re kgala tiragalo ye ka bogale mme sehlopha sa banyakišiši se tsene fase go tsomana le bagononelwa,” a realo.
Ledwaba o re ba ipiletša go mang kapa mang yo a nago le tshedimošo yeo e ka thušago maphodisa go golega bagononelwa gore a ikgokaganye le Captain Simon Nkadimeng go082 303 9907, goba ba leletše08600 10111.
Molekgotlaphethiši wa Kgoro ya Maphelo, Ngk Phophi Ramathuba, o kgadile tiragalo ye ka bogale, a laetša gore ga go amogelege gore bašomi ba pele ba ikhwetše ba le ka gare ga tiragalo ya bosenyi bja mohuta wo.
Ramathuba o re tiragalo ye e beya kotsing maphelo a bašomi ba go ikgafela mešomo ya bona ka go hlankela setšhaba mme se se dira gore ba be le dikgonono nakong ya ge ba hwetša megala ya balwetši le ge e le ya nnete.
“Polokego le tšhireletšo ya bašomi e tla pele mme yo a ba hlaselago o hlasela lefapa ka moka la maphelo le badudi bao ba ba hlankelago. Re ka se dumele tiragalo ya mohuta wo kgahlanong le bašomi bao ba ikemišeditšego go boloka maphelo a batho,” a realo ka go befelwa.
MMEGI WA SEIPONE //Feb 29, 2024
------------------------------
NKOWANKOWA: Lapa la Kevin Shingange (35) yo a bolailwego ka sehlogo ka Labone la 7 Manthole 2023 le palelwa ke go amogela polao ya gagwe. Kevin o bolailwe ka go hlabja ka thipa ke mogononelwa yo go gononwago gore o be a tagilwe ke diokobatši lefelong la go nwela madila go la Nkowankowa ka ntle ga Tzaneen. Mogononelwa yoo, Kenos Mashengete (32) yo a golegilwego, o be a senya thoto ebile a hlasela le bareki nakong ya ge a tlo hlasela Kevin.
Sesi wa Kevin, Elizabeth, o re ba hlakahlakane mme ga se ba hwetša mantšu a go thoba matswalo (counseling) le ge ba dirile dikgopelo.
“Re kgopetše mantšu a go thoba matswalo eupša ra botšwa gore badirelaleago ba ile maikhutšong. Ke na le kgatelelo ya mogopolo mme ke hloka thušo. Ke bone setopo sa moratho wa ka bolotabahu, ka bona le dikgobalo. Le phoofolo ga ya swanela go bolawa ka mokgwa wola,” a realo a rothiša dikeledi.
O re badirelaleago ba tlile lapeng la gagwe efela ga se ba dule lebaka la go feta iri ebile ga se ba bowa gape. “Bjalo ka lapa, re kgopela Kgoro ya Tlhabollo ya Leago gore e re thuše ka go re thoba matswalo ka gore re sa tshwenyegile meboyeng,” a realo.
Elizabeth o re ba ipiletša gape go kgoro ya tsheko gore e sepetše molato wo ka lebelo gore ba kgone go hwetša khutšo. Se ke ka lebaka la gore ba gapeletšega go gopola tiragalo ye šoro ya ge Kevin a bolawa nako le nako ge ba le kgorong ya tsheko.
“Mogononelwa o swanetše go bolela ntloleswiswi. Se se ka se buše Kevin efela go bona mogononelwa a sepela le mebila go ile go roba dipelo tša maloko a lapa la gešo,” a realo.
O re ba ipeletša gape gore go be le dinyakišišo tša go tsenelela go lephodisa le lengwe le le lengwe leo le bego le le tiragalong ka ge go kwagala gore Kevin o bolailwe pele ga maphodisa ao a paletšwego ke go šireletša bophelo bja gagwe.
“Re boditšwe gore ba be ba eme feela okare ba lebeletše kgatišo thelebišeneng. Moratho wa ka nkabe a sa phela ge nkabe maphodisa a dirile mošomo wa wona,” a realo a inamišitše sefahlego.
Mmoleledi wa maphodisa, Colonel Malesela Ledwaba ,o re maphodisa a golegile mogononelwa molatong wa polao, Kenos Mashengete, lefelong la tiragalo mme o gare o tšwelela kgorong ya tsheko ya Nkowankowa.
O tšweletše ka Labobedi, 16 Pherekgong mme molato wa gagwe wa šutišetšwa go Labobedi, 23 Pherekgong go diraa kahlolo.
Mmoleledi wa Kgoro ya Tlhabollo ya Leago, Joshua Kwapa, o ganane le taba ya gore lapa le ga se la hwetša mantšu a go thoba matswalo.
“Modirelaleago wa rena a farafarilwe ke ba bagolo ba gagwe ba etetše lapa le ka Labone, 11 Manthole, go ba kgothatša. Badirelaleago ba rena ba eme komana-madula-e-bapilwe go thuša maloko a lapa le,” a realo.
------------------------------
MOGALE SEKWELA //February 23,
GASEKGOPO: Bontši bja bašomi ba palelwa ke go ya mešomong mme barutwana ba palelwa ke go ya dikolong ge dipula di nele. Se ke ka lebaka la gore tsela ya mabu ya go kgaoletša yeo ba e šomišago go tsena mmotong wa GaMogano go la GaSekgopo ka ntle ga Modjadjiskloof e tletše meetse ebile e na le maraga.
Se se ra gore nako le nako ge pula e nele, badudi ba šala nyanyeng mme ba palelwa ke go sepela. Baotledi ba difatanaga le bona ba palelwa ke go sepela. Badudi ba boditše Seipone gore ba na le mengwaga ya go feta ye lesome ba le bothateng bjo ntle le go hwetša thušo. Ba re tsela ye ke yona ya go kgaoletša yeo ba e šomišago go fihla malapeng a bona ka difatanaga.
Agnes Ngobeni (51) o re go ba boima go šomiša tsela ye ge pula e nele. “Ga re hwetše ditirelo ge pula e nele. Difatanaga tša thušo ya pele, tša maphodisa le tša go rwala bahu ga di kgone go tsena motseng wa rena,” a realo.
Ba bangwe ba badudi ba re go ba boima ge pula e ka na matšatši a go latelelana. “Borangwebo ba re lefiša mašeleng a godimo gore ba re tlišetše tšeo re di rekilego ka lebaka la seemo sa tsela ye. Re nyaka thušo ya ka pela ka gore maphelo a rena a ka se eme ka seemo seo baetapele ba rena ba ka se lokišago ka pela,” gwa realo Lucas Mafa (36).
Ba fela ba leka go lokiša tsela ye ka morago ga dipula efela e ya senyega ge pula e ena gape. Ba re ba lekile go kgopela thušo go masepala wa bona wa Greater Letaba efela ga ba e hwetše.
“Tsela ye ga se e telele moo masepala o ka lahlegelwago ke mašeleng a godimo go e lokiša efela re palelwa ke go kwešiša gore ke ka lebaka la eng re palelwa ke go hwetša thušo. Bana ba rena ba palelwa ke go ya dikolong mme bašomi le bona ba ba kotsing ya go lahlegelwa ke mešomo ge pula e nele,” gwa realo Tshepišo Modiba (47).
Mmoleledi wa masepala, Lovers Mainetje, o re ba gare ba kgoboketša ditshenyego tšeo di hlotšwego ke dipula mme ba tlo kgona go phatlalatša leano la tharollo ge ba feditše.
------------------------------
TSHEPO MAEKO //February 23,
POLOKWANE: Baotledi ba bane bao go gononwago gore ba ba be ba otlela difatanaga tša bohle tša mohuta wa Bolt mme ba bego ba tshwenya le go amoga banamedi diphahlo tša bona go ralala le toropokgolo ya Polokwane, ba swerwe ke maloko a setšhaba.
Ge balekani le baratani ba be ba keteka letšatši la baratani ka Labobedi la di14 Dibokwane 2023 le go rekelana dimpho, bagononelwa ba bane ba ile ba hwetša dimpho tša dingwathameratha. Bagononelwa ba ile ba hlaselwa ke maloko a setšhaba, go ya ka dipego, ba hlobolwa gomme ba sepetšwa le toropo ba le ka šeleng goba maponapona.
Limpopo ehailing Services e ipeile kgole le ditiro tšeo eupša e boletše gore bagononelwa bao ba banna ba bane ba be ba itira baotledi ba Bolt mola ba šoma ka tshedimošo ya bofora ya baotledi ba Bolt fao ba bego ba hula banamedi.
Mohlankedi wa dikamano tša setšhaba go tšwa go Limpopo ehailing Unity, Aubrey Phasha, o re bagononelwa e no ba dinokwane tša nnete “Re ipea kgole le go bethwa ga banna ba. Re tsebišitšwe ka bona feela ka dikgokaganyo tša leago. Ka fao, re dirile dinyakišišo mabapi le seo, eupša re ka tiišetša gore ba be ba šoma ka diprofaele tše di utswitšwego”.
Go ya ka Phasha bagononelwa ba be ba dutše ba tshwenya le go hula bontši bja baithuti go tšwa TUT dithoto tša bona.
“Re ile ra kwa dingongorego go tšwa go banamedi, ra nyakišiša gomme re hweditša gore ba be ba dutše ba šomiša diprofaele tše di utswitšwego”.
Phasha o boletše gore go netefatša polokego ya banamedi, ba kopane bjalo ka lekala go ahlaahla gore ba ka ba šireletša bjang gabotse. “Ga se la mathomo ditiragalo tša mohuta wo di direga. Disenyi tše di be di utswa dikoloi tša rena nakong yeo e fetilego gomme bjale ka morago ga go bona gore re kgonne go latela le go bušetša dikoloi tša rena, bjale mokgwa wa bosenyi o fetogile gabjale. Ba utswa diprofaele tša baotledi mme ba di šomiša bjalo ka tša bona. Re dira se sengwe le se sengwe seo se lego maatleng a rena go netefatša polokego ya banamedi”.
Phasha o tšwetše pele go hlohleletša banamedi go netefatša gore nomoropoleiti ya sefatanaga seo se tlago go ba tšea ka morago ga ge ba kgopetše go namela, e swanetše go sepelelana le yeo e lego go app yeo re e dirišago go ditirelo tše tša dinamelwa.
“Selo sa bohlokwa kudu seo banamedi ba ka se dirago go netefatša gore ba dula ba bolokegile, ke go hlahloba nomoropoleiti ya koloi yeo e ba latago. E swanetše go sepelelana le yeo e lego godimo ga app”.
Go ya ka ditatofatšo, yo mongwe wa bagononelwa o lahlegetšwe ke bophelo bja gagwe mo tshepedišong yeo. Ge a arabela tatofatšo yeo Phasha o boletše gore ba bone gape ditatofatšo tšeo di phatlaletšego go dikgokaganyo tša leago eupša ga se tša hlwa di netefatšwa .
“Bjale re leka go nyakišiša gore batho ba ba be ba šomiša dikoloi le diprofaele tša bomang,” o okeditše ka go realo.
------------------------------
POLOKWANE: Democratic Alliance (DA) mo Limpopo e re e tshwenyegile ka go oketšega ga bosenyi ngwaga o mongwe le o mongwe mo profenseng. Mokgatlo o be o lebišitše go pego ya kotara ya boraro ya dipalopalo tša bosenyi tšeo di tsebagaditšwego ke Tona ya maphodisa, Bheki Cele, ka Labohlano la 17 Hlakola 2023.
DA e ipileditše gore mokhomišinare wa Maphodisa mo Limpopo, Lieutenant General Thembi Hadebe, a role modiro ka pela. Mokgatlo o re go tloga ka la 1 Diphalane 2022 go fihla ka la 31 Manthole 2022, go begilwe melato ya bosenyi bja go kgwatha batho ya go balelwa go 12 297 mo Limpopo. Yeo ke koketšego ya melato ye 1724 ge e bapetšwa le dikgwedi tšeo ka 2021. Go kotara ya boraro, maloko a 136 a setšhaba a ile a lebana le bosenyi bja dikgaruru letšatši le letšatši. DA e re go begilwe melato ya thobalano ye 1396 moLimpopo. Melato ye 1198 ya yona e be e le ditiragalo tša go kata, e lego koketšego ya ngwaga ka ngwaga ya 20.6%, tše ka moka di le ka fase ga boetapele bja Hadebee.
Mokgatlo, godimo ga seo, o boletše gore o be o na le tumelo go Hadebe “Re be re na le tumelo go yena kudu ka ge e le mokhomišinare wa mathomo wa mosadi mo profenseng. Re mo amogetše ka ge re be re holofela gore o tla thuša profense go thibela tšhomišompe le dipolao tša basadi le bana eupša seo ga se sa direga mme bosenyi bo tšwela pele go oketšega ka fase ga boetapele bja gagwe. Ka tlase ga boetapele bja Hadebe, bosenyi go akaretšwa le GBV, bo hlatlogile gomme ka fao profense e hloka moetapele yo moswa.” gwa realo mmoleledi wa DA wa Dinamelwa le Polokego ya Setšhaba, Katlego Phala.
Ge a arabela maikutlo a Tona ya maphodisa, Bheki Cele, a go re go lwantšha bosenyi ga se boikarabelo bja maphodisa feela eupša gape le bja maloko a setšhaba, kudu moo bosenyi bo atilego gona, Phala o ile a dumela seo eupša a šupa gore ka nako ye nngwe e no ba go palelwa ga baetapele.
“Setšhaba se swanetše go šoma le maphodisa ka nnete. Re bone setšhaba se šoma le wona eupša nnete ya taba ke gore maphodisa a nyaka ditlabakelo. Ge go na le boetapele bjo bo fokolago, ba ka se be le ditlabakelo tšeo di lekanego. Re ile ra ipiletša gore go abje dikoloi tša maphodisa tše ntši le banyakišiši go nyakišiša dipolao tša dipolaseng le bohodu bja leruo gare ga tše dingwe eupša ga go selo seo se dirilwego. Ka fao, seo ke go palelwa ga boetapele go netefatša gore maphodisa a na le methopo ye e lekanego go dira mošomo wa wona,” Phala a realo.
Hadebe o thomile go šoma bjalo ka mokhomišinare ka la 1 Mosegamanye 2021, a tšeya taolo go tšwa go mokhomišinare wa profense yo e rotšego modiro, Molefotenente General Nneke Ledwaba, yo a tlogetšego poso yeo ka ge a be a swanetše go ya phenšene.
“Re kwešiša gore Hadebe ga a na mengwaga ya go feta ye mebedi ka ofising ya gagwe eupša go na le maemo ao ge motho a a tšeya re ka se rego re swanetše go mo fa nako, kudu ge re lebelela bosenyi. Re nyaka moetapele yo a tlago netefatša gore ge a kopana le matona, o a tsebiša ka ga dinyakwa tša rena mo profenseng le ditlabakelo tšeo maphodisa a di nyakago go lwantšha bosenyi,” Phala a realo.
Mokgatlo o re go molaleng gore Hadebe ga a kgone go tliša leuba la bosenyi ka fase ga taolo, gomme ge a sa le ka fase ga taolo, ditšhaba di tla tšwela pele go phela ka poifo.
------------------------------
------------------------------
GASEKGOPO: Gore barutwana ba ithute gabotse, ba swanetše go ithuta lefelong la maleba la go bolokega. Efela se ga se seo se diregago sekolong sa fase sa Lebowaganyane go la GaSekgopo ka ntle ga Modjadjiskloof. Se ke ka lebaka la gore sekolo se ga se na diphapoši tšeo di lekanego gammogo le phahlo. Gonabjale batswadi ba tshwenywa ke gore seemo se se ka huetša dipoelo tša bana ba bona.
Seemo se se dirile gore barutwana ba go feta 70 ba pitlagane ka gare go phapoši ye tee. Ka gare go diphapoši tše dingwe, barutwana ba dula kgauswi le letlapa mme se se dira gore go be boima gore morutiši a ngwale letlapeng le go sepela gare ga barutwana. Sekolo se se agilwe ka 1995 mme batswadi ba dumela gore Kgoro ya Thuto ga e ba ele tlhoko ka ge sekolo se se be se swanetše go ba se hlabolotšwe kgale.
Batswadi ba tshwenywa ke gore ge seemo se se ka tšwela pele, thuto ya bana ba bona e ile go ba kotsing mme ba ile go gapeletšega go iša bana ba bona dikolong tše dingwe.
“Bana ba rena ba na le ditokelo tša go hwetša thuto ya maleba efela ba tlo e hwetša bjang ka gare ga seemo se,” gwa realo motswadi wa mengwaga ye 36.
Ba ikanne go tswalela sekolo se ge dinyakwa tša bona di ka se elwe tlhoko ka pela. Modulasetulo wa lekgotlataolo la sekolo o re ba ngwaletše Kgoro mangwalo a mmalwa ka seemo se efela ga go seo se diregago.
“Seo re se botšwago ke gore sekolo sa rena se akareditšwe ka gare ga dipalo tša dikolo tšeo di swanetšego go hlabollwa efela ga go seo se diregago,” a realo.
Nakong ya ketelo ya go hlahloba sekolo se, moetapele wa mokgatlo wa Build One South Africa (BOSA) profenseng ya Limpopo, Timothy Maluleke, o re barutwana ga ba na didirišwa tša maleba.
“Re na le bothata bjo bogolo ka gore Kgoro ga e na leano la go thuša bana ba rena. “Ba ile go ithuta bjang moo ba pitlaganago gona? Barutiši le bona ba hlakahlakane ka seemo se,” a realo.
Maluleke o re ba ile go ngwalela Kgoro gore e tliše diphapoši tša go thetha ge ba emetše go aga diphapoši tša tlaleletšo. Mmoleledi wa Kgoro ya Thuto, Mike Maringa, o re ga se ba hwetše taba ye. “Go ra gore e sale seemong sa sedikothuto,” a realo.
------------------------------
POLOKWANE: Badudi ba Seshego le Polokwane bao ba sa kgotsofalago ka kabo ya ditirelo ba ipiletša gore Meyaraphethiši wa Polokwane Makoro Mpe a role modiro. Kgabagareng ga dipula tšeo di tsoratlago mo profenseng ebile toropo ya Polokwane e itemogela mafula, badudi ba re dipompo tša bona di tšwela pele go oma. Badudi ba ba bolela se morago ga gore Mpe a laodišetse boraditaba ka ga seemo sa meetse masepaleng.
Yo mongwe wa badudi bao, George Malusi, o re ba tšwela pele go kopana bjalo ka badudi go rulaganya mogwanto wo o ka bago gona wa go itokolla ga Mpe. “Re nyaka go neela memorantamo wa rena wa dingongorego go kantoro ya tonakgolo, SALGA le masepala wa Polokwane”.
O tšwetše pele go bolela gore bjalo ka badudi ga ba kgotsofale ka seemo sa ditirelo go tšwa mmasepaleng “Re nyaka gore meyara yo a tlago re fa ditirelo tša boleng bjo bokaone”.
Malusi o tlaleleditše ka gore badudi ba ile ba šupa gore ga se meetse feela ao ba llago ka wona eupša le kgaotšo ya mohlagase le mebila yeo e sa sepelegego gare ga tše dingwe “ Re kwa feela ka ditirelo tše botse ge ba tsebiša boraditaba eupša ge e le fao re dulago gona ga go na selo se sebotse seo re se bonago” gwa realo Malusi.
Mpe ge a be a efa polelo ka ga seemo sa meetse ka la tharo Dibokwane 2023 o boletše gore badudi ba swanetše go efoga go senya thoto ya masepala ge ba na le dingongorego eupša ba batamela le go bolela le yena.
“Re kopane le ditlhohlo tšeo di bakilego tlhokego ya meetse go akaretšwa go se šome gabotse ga dipompo le mekoti e mentši ya meetse ya go borwa yeo e sa šomego”. Mpe o boletše gore le ge go le bjalo Lepelle Northen Water le masepala ba ba tsene seemo ka bogare.
“Lepelle Northern Water e ile ya tšea sephetho sa go lokiša dipompo le metšhene yeo e senyegilego, e rarolla go dutla ga diphaephe mola masepala o tsošolosa melete ya meets yeo e bego e sa sa šome. Re thiba diphaephe le divalve tšeo di bego di dutla gape re lokela dijenereitha kua lifelong la go hlwekiša meetse la Dalmada go thuša ge go na le kgaotšo ya mohlagase“
Mpe o re: “Masepala o tla netefatša gape gore mašeleng a a hwetšagala bakeng sa go hloma dijenereitha go diteišene ka moka tša dipompo le mafelo a tlhwekišo ya meetse”.
Mpe o boletše gore boipelaetšo bjo bongwe bjo bo rulagantšwego, bo rulagantšwe ke beng ba dilori ka maitekelo a go bušetša morago sephetho sa masepala sa go tlogela go šomiša dikhamphani tša praebete go iša meetse ka dilori ditšhabeng tšeo go nago le tlhaelelo ya meetse. O laeditše gape gore boipelaetšo bjo bongwe bo theilwe godimo ga maikemišetšo a dipolitiki a go šitiša Polokwane pele ga dikgetho tša bosetšhaba tša 2024.
Malusi o tswetše ka mare ditatofatšo tša Mpe tša go re ye mengwe ya mengwato e huetšwa ke dipolitiki. “Ga go selo sa dipolitiki ka boipelaetšo bjo. Rena bjalo ka badudi, re boutela baetapele ba gore ba kgone go re fa ditirelo. Ge ba sa dire bjalo, re boela morago ra ipiletša gore ba itokolle. Re nyaka feela ditirelo, go felela fao”. Malusi o re ba lekile go rulaganya dikopano le Masepala eupša ba kopane le dipela di thotha.
Mafelo a go hlwekiša meetse a Ebenezer le la Olifantspoort bjale ga a sa itemogela kgaotšo ya mohlagase.
------------------------------
TZANEEN: Ka go šomiša makala a mafelo a go alafa balwetši ka tšhomišo ya Nuclear Medicine gammogo le lefelo la go itšhidulla la Medi Spa, Dr Ntanganedzeni Muambadzi o ikana go kaonafatša ditirelo tša maphelo le go lwantšha tlhokego ya mešomo ya bafsa mo Limpopo. Mosadi a nnoši ebile e le setsebi sa mathomo sa meriana ya nyutleara mo Limpopo, Muambadzi o re ponelopele ya gagwe e nepile go tliša tlhokomelo ya kalafo ya maemo a godimo kgauswi le ditšhaba tšeo di hlokago. O boletše se ge a be a tsebagatša le go bula semmušo Medi Spa ya gagwe mo Tzaneen ka la 4 Dibokwane 2023.
Muambadzi o ile a šupa gore sehlopha sa gagwe ke sa mathomo go tsebagatša Positron Emission Tomography and Computed Tomography (PET-CT Scan) mo Limpopo. Go ya ka yena, badudi ba profense ye ba be ba gapeletšega go ya profenseng ya Gauteng go dira PET-CT mola profense ya Gauteng le yona e se na di PET-CT scan tša go feta tše tshela ka ge di hwetšwa ka sewelo.
“Bongaka bja rena bja ‘nuclear’ ke tirelo ya maemo a lefase. Re ba mathomo go tliša PET-CT mo profenseng gomme se ke kgato e kgolo. “PET-CT ke motšhene wo o nago le bobedi bja kalafo ya nuclear le CT scan. Wo ke motšhene wo o kgonago go bonega (scan) mmele ka moka wo o šomišwago malwetšing a go fapafapana. Gare ga tše dingwe, o kgona go bonega hlogo, molala le bjoko. Re bonega balwetši gomme ra ba fa kalafo go ya ka bothata bjo re bo hwetšago. Balwetši bao ba sa kgonego go kgotlelela kalafo ya dikhemikhale goba chemotherapy re ba fa kalafo ya rena ya dihlare”.
PET-CT ke tshepedišo yeo e kopanyago diswantšho go tšwa go positron emission tomography (PET) scan le computed tomography (CT) scan. Di- PET le CT scan di dirwa ka nako e tee ka motšhene o tee. Di- scan tšeo di kopantšwego di nea diswantšho tše di nago le dintlha tše dintši tša mafelo a ka gare ga mmele go feta ka moo sekena se sengwe le se sengwe se se neago ka bosona. PET-CT scan e ka dirišetšwa go thuša go hlahloba malwetši bjalo ka kankere, go rulaganya kalafo goba go hwetša ka moo kalafo e šomago gabotse ka gona.
Ditsebi tše dingwe di re e bontšha tshepišo ye e kgethegilego ka go hlahloba le kalafo ya kankere ya maswafo, go sekaseka bolwetši bja go wa bja Alzheimer le bolwetši bja ditšhika tša pelo.
Muambazi o belegwe le go godišwa mo Limpopo mme o re o bone nyakego ya kalafo ya nuclear mo profenseng. “Ge e le gabotse ke tšwa mono profenseng. Ke be ke dula ke tseba gore ka morago ga dithuto tša ka profenseng ya Gauteng, ke tla tla gae gomme ka fa ditirelo go batho ba gešo ka gore mo ke mo medu ya ka e lego gona,” Muambadzi a realo ka boitshepo.
O tshwenyegile ka go oketšega ga tlhokego ya mešomo ya bafsa mme o šetše e thwetše bašomi ba go feta 20 “Mmušo o ka se kgone go hlola mešomo o nnoši. Re thwala bafsa ba bantši, maikemišetšo e le go fokotša tlhaelelo ya mediro,” a realo.
------------------------------
MMEGI WA SEIPONE //February 22,
POLOKWANE: “Ke rata go hlotla maaka ao re felago re a botšwa a go re Seisemane ke leleme la boditšhabatšhaba leo le bulelago batho menyetla bophelong. Go na le batho ba go feta 7 bilione mo lefaseng gomme Seisimane se bolelwa feela ke batho ba 1, 3 bilione. Mandarin kua China e bolelwa ke batho ba go feta 1, 3 bilione mola Sefora le sona se bolelwa ke batho bao e ka bago 1, 4 bilione. Ke maaka feela gore Seisemane se ka bulela motho menyetla bophelong.
Bjalo ka Aforika Borwa, re swanetše go tiiša taba ya go ruta ka maleme a mabedi ka diphapošing fao thuto e ithekgilego ka leleme la ka gae. Ke rata go hlotla le diyunibesithi tšeo di phegeletšego go ruta ka leleme le tee yeo e lego taba yeo e thibelago baithuti go kwešiša ka botlalo tšeo ba ithutago tšona,” gwa realo Mna Jabavu Dantile yo e lego Molaodiphethiši wa Maleme go Pan South African Language Board (PanSALB) nakong ya ge a bolela Letšatšing la Segopotšo sa Boditšhabatšhaba sa Leleme la Letswele letšatšing la 21 Dibokwane 2023 hotelengtsoko ka ntlenyana ga Polokwane.
“Letšatši la Boditšhabatšhaba la Leleme la Letswele ga se moketeko eupša segopotšo sa baithuti ba Bangladesh bao ba ilego ba bolawa ka 1952 ge ba be ba lwela gore leleme la bona la Bangla (esego English) le dirišwe bjalo ka la semmušo. Taba ya go ithuta ka leleme la bona e tšwetše batho ba Bangladesh mohola ka gore ba ithuta dilo ka moka ka leleme la bona. Gonabjale naga ya bona ke e nngwe ya diketapele go merero ya theknolotši. Go na le bao ba dumelago gore theknolotši e nyaka Seisemane fela taba yeo ga se nnete… o ka ithuta theknolotši ka leleme lefe goba lefe. Re swanetše go gapeletša gore maleme a rena a dirišwe ge re nyaka gore a gole. Ge o rata go rekiša eng goba eng mmarakeng wa Dinagakopano tša Yuropa (EU), o gapeletšega go hlalosa setšweletšwa seo ka maleme a 8 a Yuropa. Ge o sa dire bjalo, setšweletšwa sa gago se ka se dumelelwe. Rena re metša dipilisi le dihlare tšeo di hlaloswago ka maleme ao re sa a tsebego. Ge o boloka leleme, o boloka le tsebo yeo e swerwego ka leleme leo. Bothata bjo bogolo bjo bo dirago gore Aforika Borwa e be mošate wa megwanto ke taba ya dikgokagano. Ke hlohleletša badudi ba Polokwane gore ba gane go lefela mangwalo a dikoloto ao a ngwadilwego ka Seisemane mme ba kgorometše gore a ngwalwe ka maleme a bona. Ke mo o tlago bona masepala o phafoga mme o bolediša batho ka maleme a bona. A re kgorometšeng gore re boledišwe ka maleme a rena,” Dantile a realo ge a ruma.
“Ge re boloka maleme a rena, re boloka bohwa bjo borakgoloarena ba re tlogeletšego bjona. Re swanetše go keteka letšatši le ka boikgantšho ka gore maleme a rena a bolela seo re lego sona. Mna Dantile, ke a go tshepiša gore ngwaga wo o tlago re ya go abela barutwana difoka tša bokgoni bja maleme a gabobona. Maleme a rena a a rutwa dikolong fela re nyaka gore batswadi ba re thuše ka go ruta bana ba maleme a ge ba le gae. Bjalo ka Kgoro ya Thuto, moeno wa rena o re‘Thuto ke morero wa Setšhaba’. Go bohlokwa gore re šireletše maleme a rena. Re duma gore bangwadi ge ba ngwala dipuku tšeo di šomišwago ka dikolong, ba šomiše diswantšho tšeo di swanago le rena,” gwa realo Molekgotlaphethiši wa Kgoro ya Thuto, Mdi Mavhungu Lerule-Ramakhanya, ge a efa mantšu.
“Bao ba ntsebago, ba a tseba gore ke bolela segagešo bogolo bja letšatši le lengwe le le lengwe. Go na le mehola e mentši go taba ya go bolela leleme la motho. Ke a dumela gore barutwana ba ka šoma bokaone ge ba rutwa ka maleme a letswele. Re itlemile go maikemišetšo a go re ka 2030, ngwana yo mongwe le yo mongwe a be a kgona go bala ka kwešišo ge a fihla go Kreiti 4. Go bohlokwa gore re be setšhaba sa malementši gomme re phefe go nyenyefatša maleme a batho ba bangwe. Batho ka moka ba tsebja le go itseba ka maleme ao ba a bolelago. Re dira boipiletšo bja gore a re ikamogeleng ka seo re lego sona ka go amogela le go ikgantšha ka maleme a rena,” Lerule-Ramakhanya a realo.
------------------------------
Mmegi Wa Seipone //February 10,
Morutiši wa sekolo seo se phagamego sa Saint Bedes, Lebogang Lemekoane, o re o nyamile nko go feta molomo go bona hlogo ya sekolo seo e mo kgethiša magareng ga pitšo ya gagwe ya bongaka le borutiši. Lemekoane o na le mengwaga e tshela a šoma sekolong seo eupša ga se a ka a ba ka fase ga kgetho e bjalo go fihlela sekolo seo se eba le hlogo ya sekolo ye mpsha.
Lemekoane ga se yo moswa sekolong seo ka ge a bile morutwana tekano ya mengwaga e mehlano. O thomile go šoma sekolong se ka 2017 ka morago ga go fetša mangwalo a gagwe a thuto ya borutiši mme o re o be a dutše a tseba gore o na le pitšo ya semoya.
“Ke be ke dutše ke na le pitšo ge ba nthwala sekolong se. Ba be ba tseba ka botlalo pitšo ya ka ya borakgolokhukhu ka ge ke be ke dutše ke eya sekolong ke apere dipheta le mašhela”.
Lemekoane o re ka Labobedi la di16 Pherekgong 2022, hlogo ya sekolo e ile ya mmitša kopanong gomme ya laetša gore ge a ka tšwela pele go tla mošomong a apere dipheta le mašela a badimo, o tla lahlegelwa ke mošomo. Lemekoane o ile a tšwela pele go bolela gore seo se mo makatšago ke gore pele a ka ba morutiši sekolong seo, o be a dutše a apara diaparo tša borakgolokhukhu ntle le ditlhotlo.
“Hlogo ya sekolo e re moaparo wa ka o tšhoša bana ba sekolo le barutiši mola bana ba bangwe ba lesa sekolo seo ka lebaka la moaparo wa ka. La mafelelo ge ke be ke kopane le hlogo ya sekolo, ke ile ka mmotša gore ke lapišitšwe ke ka fao ke swarwago ka gona gomme a re go nna: “Rwala diporogwana tša gago o sepele” gwa realo Lemekoane.
"E nngwe ya dilo tše di nnyamišago kudu e bile go bona hlogo ya sekolo e eya ka phapošing yeo ke e rutago go botšiša barutwana ge eba ba thabile ka moaparo wa ka," a realo ka manyami.
O boletše gape gore Sello sa gagwe se ile sa hlokomologwa ke mokgatlo wa gagwe wa SADTU ka ge a re mokgatlo o bile le kopano le yena gomme wa mo tsebiša gore a obamele seo hlogo ya sekolo e se bolelago ka ge sekolo e le sekolo seo se etilwego pele ke Baroma.
Le ge go le bjalo, Professional Educators Union (PEU) e kgalemile hlogo ya sekolo ka go tšea magato a bjalo kgahlanong le mošomimmogo le yena ka go bolela gore tše ka moka di thulana le molaotheo wa naga. Modulasetulo wa profense wa PEU, Poncho Gladwin Mabotja, o re se se ka ba se tšwelela go tšwa ditumelong tšeo di fapanego magareng ga hlogo ya sekolo le morutiši.
"Kgoro ya Thuto ga e na moaparo wo o beilwego go ba moaparo wa bašomi ba yona. Ka fao, bohle ba lokologile go apara ka mokgwa wo a kgotsofatšago bona le wa profešenale. Molaokakanywa wa ditokelo o laetša gore motho yo mongwe le yo mongwe o lokologile go latela tumelo yeo a e kgethilego" gwa realo Mabotja.
Ge e le Kgoro ya Thuto ka profenseng e boletše gore e ka se kgone go ahlaahla taba ye ntle le ngongorego ya maleba goba ye e ngwadilwego ke morutiši. Ka fao, morutiši o eleditšwe go ngwala ngongorego ya gagwe, a e romele go Kgoro ya Thuto seleteng sa gagwe. Hlogo ya sekolo e ganne go bolela le boraditaba mme ya re sedikhothuto se tla kgona go rarolla taba yeo e lego ka seatleng ka botlalo.
------------------------------
MOGALE SEKWELA //February 10,
MASEA: Phanuel Maemu o kgauswi le go tswalela polasa ya gagwe ka morago ga go lema mengwaga ye tshela ka lebaka la kgaotšo ya mohlagase. Phanuel (32) go tšwa motseng wa GaMasea ka ntle ga Thohoyandou o na le mathata a tlhokego ya meetse ao a lekanego mme o palelwa ke go nošetša merogo ya gagwe.
Go re a kgone go nošetša gabotse, o nyaka mohlagase diiri tše 24 ntle le tšhitišo.
O be a bjetše khabetšhe, ditamati le green pepper efela di ile tša senyega ka
ge di hloka meets ao a lekanego.
“Ka lebaka la se, ke lahlegetšwe ke mašeleng a go feta R500 000. Se ke
ka lebaka la gore ke paletšwe ke go romela merogo ya ka mmarakeng, ka palelwa
gape le go rekišetša batho ka ge e senyegile. Ke hlokile meetse ao a lekanego
go nošetša,” a realo ka manyami.
Phanuel o thwetše bašomi ba 12 ba go ya go ile le ba 50 ba nakwana. “Ke
gapeletšegile go emiša bašomi bao ba 50 ka ge ke tlo palelwa ke go ba lefa,” a
realo.
O boditše Seipone gore o borile melete e mebedi ya meetse efela molete o
mongwe o senyegile, ka lebaka la kgaotšo ya mohlagase.
“Bonnyane bja mašeleng ao ke a hwetšago, ke a šomiša go lokiša didirišwa
tšeo di sentšwego ke mohlagase ge o bowa goba o sepela. Ke palelwa ke go romela
merogo ya ka mmarakeng ka gore ke hloka mašeleng a go tšhela sefatanaga
makhura,” a realo ka bodutwana.
Phanuel o re gabjale o itokišetša go bjala okra. “Ke rapela gore di tla
phologa gore ke kgone go buša mašeleng ao ke a lahlegetšwego,” a realo.
O re o tla kgona a bjala khabetšhe le ditamati gape ka kgwedi ya Moranang
mme o holofela gore seemo sa kgaotšo ya mohlagase se tla ba se kaonafetše.
“Ge se sa kaonafale, ga ke tsebe gore ke tlile go dira eng ka gore e tla ba
e le mafelelo a polasa ya ka,” a realo. Seemo sa polasa ya gagwe se amile le
badudi.
Moetapele wa sehlopha sa go thuša batho sa Itlhokomele Moafrika, Derrick
Makhubela, o re ge polasa ye e sa šome gabotse, le bona ba a hlaka. “Phanuel o
dula a re thuša ka merogo gore re thuše bahlaki efela gonabjale ga re hwetše
selo ka gore polasa ga e šome gabotse,”a realo.
------------------------------
------------------------------
MMEGI WA SEIPONE //February 10,
Ditšhaba tše dingwe di reng ge di bona rena bathobaso mafelo a rena a kgamathetše ditšhila? Mehlobo ye mengwe e re tšea bjang ge fao re dulago go phela go tletše mekgobo ya ditšhila tša mabotlelo, dipolasitiki, dipampiri, le yona mengatwana ya bana yeo e šomilego? Merafe yeo ye mengwe e reng ka rena ge re phela, re eja, re enwa ebile re pshikologa ka gare ga ditšhila tše dikaakaa tšeo o ka rego ka moka ga rena ga re di bone?
Ke belaela gore moo di lego tee, ditšhaba tšeo ga di re bolele gabotse le gateetee – di swanetše go ba di sa fetše go kgotsa gore na re batho ba ba bjang ba go se šišingwe ditšhila? Fela, ge batho bao ba na le rena, ba ka se bolele – mola ba dibete ba go bolela bošaedi bja rena le go bo šišingwa, ka pejana re re ba na le kgethollo ya semorafe! Nnete ditšhaba tše dingwe di tla tšhaba go phela kgauswi le rena ka gore mo re fihlago gona, ka letšatši le tee feela re tla be re lahletše ditšhila gohlegohle.
Mohlalanyana o monnyane ke motsana wa Mohodi ga Manthata – wona ke o mongwe wa mafelo ao re a bonago a tletše ditšhila tše tša mabotlelo, dipolasitiki, dipampiri le mengatwana ya bana. Motsana wo wa Mohodi o mo magareng ga ditorotswana tša Mogwadi (Dendron ya pele) le Senwabarwana (Bochum ya pele). Motsana wo wa go tlala ditšhila, o dutše mo tseleng ye kgolo ya go leba tikologong ya Blouberg-Makgabeng-Senwabarwana (BMS), yeo e tletšego ka Bohwa bjoo naga ka moka ya Afrika Borwa e ikgantšhago ka bjona.
Na ge baeti ba go tšwa mošamawatle ba feta fao ba bona mekgobo ya ditšhila tšeo, ba reng ka rena? Ba tla re hlompha bjang? Ke ka fao ka mehla re llago ka gore ditšhaba tše dingwe ga di re hlomphe, di a re nyatša ebile di a re kgetholla. Tlhompho e šomelwa bjalo ka moputso - ga se mphiwafela!
Re ka no sola mmušo, go swana le masepala wa Molemole, ra re ga o tope ditšhila kua Mohodi, fela ge rena setšhaba re tšwela pele go lahla ditlakala gohlegohle, go no swana. Ka lehlakoreng le lengwe, baetapele ba dipolitiki bjalo ka bomeyara le makhanselara, ge e le gore ba sa etile setšhaba pele, ba swanetše gore ba bolele le setšhaba. Ba swanetše go kgalema mokgwa wo wo mobe wa go lahla ditšhila gohlegohle. Bao ba thwaletšwego go hlwekiša Tikologo, a ba dire mošomo wa bona, ba hlwekiše e le ka nnete. Bahlankedi ba go thwalelwa merero ya Tikologo ba maemo a godimo, ba hlwa ka diofising tša manobonobo, ditulong tša go dikologa mola Tikologo yeo ba thwaletšwego go e babalela, e tletše ditšhila. Ba ba "borotho tafoleng" (EPW) ba dioborolo tša mmala wa lephotse, le bona o tla humana ba nabile maoto e sale mesong mola bangwe ebile ba patlame, ditšhila di ba dikologile mola ge kgwedi e fela, ba gola tšhelete ya balefi ba metšhelo.
Taba ya tšhilafatšo ya Tikologo ga se metlae le gatee. Baetapele ba reng ge ba bona ditšhila tše – goba re re ga ba di bone? Setšhaba re reng – goba re re ga se di bone? Ge dipula di ena, mengatwana ye ya bana ya go šomišwa, e elela ka dinokeng fao meetse ao a elelago go ya matamong ao re nwago meetse a wona. Afaeye, re nyaka gore go phulege mauba a malwetši pele re ka phafoga le go lwantšha taba ye ya sekobo ya ditšhila gohlegohle?
------------------------------
SEKHUKHUNE: Ngwaga wa dithuto wa 2023 o thomile mme barutwana ba boetše dikolong efela mathata a go swana le tlhokego ya meago a sale gona. Tonakgolo ya Limpopo, Chupu Mathabatha, o amogetše gore dikolo tše dingwe di ka tlase ga kgatelelo ya tlhokego ya meago go swana le diphapoši tša go rutela.
Se se utolotšwe nakong ya ge Mathabatha a etetše selete sa Sekhukhune, sedikothutong sa Tubatse East ka Laboraro, 11 Pherekgong 2023 go lekola go bulwa ga dikolo. O re dikolo tšeo a di etetšego ga di na mengwaga ya go feta e lesome efela palo ya barutwana e oketšegile go tloga go 600 go fihla go 1 500.
“Ntle le thušo ya diphaphoši tša go thetha tšeo dikolo tše di di hweditšego, kgolo ya dipalo tša barutwana e nyaka gore go dirwe dinyakišišo gore re kgone go rarolla mathata a,” gwa realo Mathabatha.
O re ge go bolelwa ka meago, Tubatse ke lefelo la tlhabologo leo palo ya batho ba gona e golago ka lebelo gammogo le barutwana bao ba ingwadišago dikolong.
“Re ile go boledišana le boramoepo lefelong le gore ba re thuše ka go netefatše gore barutwana ba ya dikolong ntle le tšhitišo,” a realo.
Mathabatha o re kgatelelo yeo dikolo di lego ka tlase go yona, e akaretša le barutwana ba go hloka maitshwaro. “Maitshwaro ao a ba le khuetšo ye mpe go dipoelo tša marematlou,” a realo.
Ka ntle le mathata a, Tonakgolo o re o kgotsofaditšwe ke letšatši la mathomo la go bulwa ga dikolo ka profenseng ka morago ga gore Balekgotlaphethiši ka moka ba lekole go bulwa ga dikolo profense ka bophara.
“Ke thabišwa ke gore dikolo tšeo ke di etetšego di bontšhitše bophelo mme barutwana le barutiši ba gorogile ka nako, ba ikemišeditše go ruta le go rutwa. Se se a hlohleletša ka letšatši la mathomo le go bona gore didirišwa tša thuto di fihlišitšwe ka nako,” gwa realo. Mathabatha. O re ba ile go tšwela pele go lekola dikolo tšeo di nago le dipalo tša godimo tša barutwana le tšeo di nyakago thušo.
------------------------------
MOGALE SEKWELA //November 24,
SESHEGO: Badudi ba be ba befetšwe kudu mme ba hlakahlakantšha kopano ka ge
ba nyaka go bolela le Meyaraphethiši wa bona pele ga ge kopano e ka thoma. Se e
be e le nakong ya kopano ya go bitšwa ke Masepala wa Polokwane yeo e bego e
swaretšwe Ngoako Ramahlodi Sports Complex go la Seshego ka ntle ga Polokwane ka
Laboraro la 9 Dibatsela (Nofemere) 2022.
Kopano ye e tla ka morago ga mogwanto wa badudi ba Seshego ka Laboraro, 26 Diphalane 2022, wo o ilego wa tšwa taolong moo pase e fišitšwego, mebila ya tswalela nakong ya ge badudi ba leba masepaleng go fihliša lengwalo la bona la dinyakwa go Meyaraphethiši, Cllr Makoro Mpe.
Maphodisa a ile a gapeletšega go tsena gare go fediša dingangišano efela badudi ba ile ba thoma go opela dikoša ebile ba phaphatha le diatla go thibela diboledi go bolela ka ge ba be ba nyaka go bolela le Mpe feela.
Maphodisa a mangwe a be a beilwe mafelong a go fapana go ralala le Seshego, a mangwe a le kgauswi le moago wa Ngoako Ramahlodi Sports Complex. Badudi ba be ba nyaka go tseba lebaka leo le thibetšego Mpe go bolela le bona nakong ya ge ba gwanta.
Kopano ye e be e rulagantšwe go boledišana le badudi ka mathata ao ba kopanago le wona. Tlhokego ya meetse e be e le taba ye kgolo yeo e bego e lebeletšwe.
Modudi, Malose Thembo, o ile a botšiša gore na ke ka lebaka la eng go tletše maphodisa kopanong ya setšhaba.
“Na Masepala o šomiša maphodisa go re tšhošetša? Bothata bja tlhokego ya meetse ke taba ye bohlokwa kudu mme e swanetše gore e lokišwe ka pela,” a realo.
Badudi ba ile ba nyaka gore Mpe a kgopele tshwarelo ka ge a ile a se be gona go boledišana le bona nakong ya ge ba gwanta.
“Re na le kgwedi tše nne re sa hwetše meetse efela sekoloto sa meetse se nyogela godimo kgwedi ye nngwe le ye nngwe. Naa re patela meetse afe ka gore re be re sa hwetše meetse? ” gwa botšiša bjalo Charles Sello (40).
Meyaraphethiši Mpe o re kopano ye ke mokgwa o mongwe wa gagwe wa go šomela setšhaba mafelong a bona ka mokgwa wa gore masepala o ye bathong, o theeletše mathata a bona mme o a rarolle.
“Gabjale badudi ba hwetša meetse ka morago ga gore re be le dikopano le Tonakgolo Chupu Mathabatha le Tona ya Meetse le Kelelatšhila, Senzo Mchunu.
Ke kgale re hlaka ka meetse efela seemo se thoma go kaonafala. Didirišwa tša rena tša go pompa meetse ga di sa angwa ke kgaotšo ya mohlagase ka ge se se be se šitiša kabo ya meetse,” a realo.
Mpe o re ba gare ga tshepedišo ya go thoma khamphane ya bona ya meetse yeo e tlago go bitšwa, ‘Polokwane Water’ gore ba kgone go abela badudi meetse.
------------------------------
MOGALE SEKWELA //November 05,
SESHEGO: Pase ya Great North Transport (GNT) e swele lorelore nakong ya boipelaetšo bja tlhlokego ya meetse bjoo bo ilego bja tšwa taolong. Pase ye e fišitšwe Zone 2 go la Seshego ka ntle ga Polokwane ka Laboraro la 26 Diphalane 2022. Se se tla ka morago ga gore badudi ba laele gore go se be le senamelwa sa bohle seo se sepelago gore bašomi ba se ye mešomong le gore dikolo le mabenkele di tswalelwe nakong ya boipelaetšo.
Boipelaetšo bjo bo ile bja tšwa taolong mme maphodisa a gapeletšega go thuntšha badudi ba go feta 500 ka dikolo tša dirapara go ba phatlalatša.
Se se tla ka morago ga gore badudi ba Seshego le metsemabapi ba fetše dikgwedi tša go feta tše nne ba hloka meetse. Badudi ba dumela gore ba thuntšhitšwe gore ba palelwe ke go fihliša lengwalo la bona la dinyakwa go meyaraphethiši wa Masepala wa Polokwane, Cllr Makoro Mpe.
Ba tswaletše mebila ka moka ya go tsena le go tšwa ka Seshego ka maswika le mello mme ba tswalela le toropo ya Polokwane nakong ya ge ba lebile masepaleng. Ba ile ba befelwa kudu ge ba sa hwetše Meyaraphethiši Mpe. Malose Thembo o re ba ile go fetola toropo ya Polokwane bjalo ka Vuwani ge ba sa hwetše dinyakwa tša bona.
“Re nyamile nko go feta molomo ka tsela yeo masepala o re swerego ka gona. Le ke lekga la go feta la bone re tliša lengwalo la dinyakwa tša rena go masepala efela re sa hwetše dipoelo. Masepala o a re nyatša,” a realo.
Koko Mapula Mathabatha (63) o re ba ikemišeditše go hwetša ditirelo tša bona. Molekgotlaphethiši wa Kgoro ya Tlhabollo ya Ekonomi, Tikologo le Boeti, Rodgers Monama, o kgadile ka bogale go tiragalo ya go fišwa ga pase
“Re ile go šomišana le maphodisa go nyakišiša tiragalo ye. Go a makatša gore badudi ba fiše senamelwa sa rena se seswa seo re se rekilego ka 2020 gore se šomele setšhaba,” ka pefelo gwa realo Monama.
Boipiletšo bjo bo tla nakong ya ge Meyaraphethiši Mpe a tsenetše dikopano le Tona ya Meetse le Kelelatšhila, Senzo Mchunu, go hwetša tharollo ya bothata bjo bja meetse.
Meyaraphethiši Mpe o re ga ba hlohleletše boipelaetšo bja go tšwa taolong bja go senya thoto ya setšhaba.
“Se ke ka lebaka la gore tshenyo ye e tlo oketša mathata ao re lego ka gare ga wona mme go ka se rarolle selo. Masepala o na le mananeo ao badudi ba ka a šomišago go boledišana le masepala go rarolla mathata a bona,” gwa realo Mpe.
Mmoleledi wa maphodisa, (Brigadier) Motlafela Mojapelo, o re ba botše melato ya
------------------------------
Mmegi wa Seipone //November 05,
POLOKWANE: “Lena, bjalo ka Komiti ya Profense ya Maleme, le hlomilwe go ya ka Molao wa Boto ya Maleme ka Moka a Aforika Borwa (PanSALB Board). Molao wo, o ithekgile ka Temana 6 ya Molaotheo wa Naga. Magareng ga tše dingwe, Temana 6 ya Molaotheo e hlatha maleme a 11 a šemmušo a Aforika Borwa. Mo nakong ye, ka morago ga go šegofatšwa ke palamente le go saenwa ke Mopresitente wa Naga, ye e tla ba e na le maleme a 13 a semmušo ao a tlaleleditšwego ke maleme a Khoi le Nama le Leleme la Dika (sign language),” gwa realo Mna Jabavu Dantile yo e lego Molaodiphethiši wa maleme wa PanSALB nakong ya tlwaetšo ya maloko a maswa a Komiti ya Profense ya Maleme (PLC) ya Profense ya Limpopo ka Mošupologo wa 24 Diphalane 2022 hotelengtsoko mo Polokwane.
“Temana 6 ya Molaotheo, e amogela gore naga /mmušo e lemoga go gwahlafala ga serithi le go theoga ga tirišo ya maleme a setšo a Aforika le gore naga /mmušo o tlamegile go tšeya magato a go bonala le gona a maleba go phagamiša serithi le go tšwetša pele tšhomišo ya maleme a. Ge go bolelwa ka naga goba mmušo fa, go bolelwa ka mmušo ka botlalo bja wona maemong a bosetšhaba, a profense le a pušoselegae. Ka gona, maemong a wona ohle, mmušo o na le boikarabelo bja go phagamiša serithi le tirišo ya maleme a Aforika…ke gore leleme la ka, isiXhosa, goba leleme la gago la Xitsonga, Tshivenda, Sesotho sa Leboa / Sepedi goba isiNdebele. Mmušo o na le boikarabelo…
“Tše nkego Molao wa PanSALB ga se wa lekana, mmušo o na le Molao wa Tirišo ya Maleme a Semmušo (UOLA) [Molao 12 wa 2012]. Ntle le go dikadika, UOLA e bolela thwii seo kgoro ya mmušo, masepala goba setheo sefe goba sefe sa mmušo di swanetšego go se dira go kgotsofatša dinyakwa tša Molaotheo mabapi le maleme. Magareng ga tše dingwe, UOLA e laela dikgoro, dimasepala le ditheo ka moka tša mmušo gore di swanetše go hloma ‘Makala a Maleme’ ka gare ga tšona, go thwala bašomi ba bokgoni go makala ao go akaretšwa Molaodimogolo, go abela makala ao ditlabakelo tša maleba go di kgontšha go abela setšhaba tshedimošo ka maleme ao setšhaba se a bolelago le go a kwešiša gabotse. Modiro o mogolo wa Makala a Maleme, ke go bona gore setšhaba se humana tshedimošo ya maleba, dipego le go kgoboketša tsebo ya boikarabelo, dinepo le ditiragalo tša kgoro, masepala goba setheo sefe goba sefe sa mmušo. Nepokgolo ya Makala a Maleme ke go kgontšha mmušo, magatong ka moka a pušo, go ikarabela go setšhaba seo ka motšhelo se lefelago megolo le ditlabakelo ka moka tšeo kgoro, masepala goba setheo sa mmušo se di bitšago ‘thoto ya sona’,” ka boiketlo a thekgile ditho Dantile o ile a realo.
“Go na le ditaelo tšeo Molaotheo le melao e mengwe e di filego, dikgoro, dimasepala le ditheo tša go fapana tša mmušo mabapi le dinyakwa tša maleme. Bogolo bja mošomo wa lena bjalo ka PLC ke wa tekolo (monitoring). Modiro wa lena ke go lekola gore na kgoro, masepala goba setheo sefe goba sefe sa mmušo se obamela ditaelo tša Molaotheo le melao e mengwe mabapi le ditshwanelo tša maleme. Na kgoro, masepala goba setheo sa mmušo se na le pholisi ya maleme? Na Lekala la Maleme le hlomilwe, go thwetšwe batho ba maleba ebile lekala le abetšwe ditlabakelo tša maleba go le kgontšha go phethagatša modiro wa lona ka bothakga le botswerere? Na Makala a Maleme ka kgonthe a gona ditheong tša mmušo mme a hlankela setšhaba ka go se bolediša ka leleme la sona? Woo ke wona modiro wa lena… tekolo.
“Ga se modiro wa lena, bjalo ka PLC, go hloma goba go laola mananeo le diprojeke…woo ga se modiro wa lena. Mananeo le diprojeke di hlongwa ke dikgoro, dimasepala le ditheo tša mmušo bjalo ka karolo ya maano a tšona a go phethagatša dinyakwa tša Molaotheo mabapi le ditokelo tša maleme. Modiro wa lena ke wa tekolo…wa go lekola gore na dikgoro tša mmušo, dimasepala le ditheo tše dingwe tša mmušo di obamela Molaotheo le melao e mengwe ka go phethagatša ditokelo tša maleme bjalo ka ge go nyakega?
“Bjalo ka PLC, le setheo seo se šomago ntle le go tšeya lehlakore. Ga le šomele mmušo fela le šoma nawo go phethagatša dinyakwa le ditlhologelo tša Molaotheo. Mo profenseng, badirišani ba lena ba bohlokwa ke Kgoro ya Dipapadi, Bokgabo le Setšo le Molekgotlaphethiši wa yona gammogo le Lekgotlatheramelao la Profense. Modiro wa lena ke go šomišana le bobedi bjo fela ga le ikarabele go bjona – le ikarabela go Boto ya Maleme ka Moka a Aforika Borwa. Boto e ikarabela thwii go Palamente ya Bosetšhaba,” a iketlile, Dantile o ile a realo a hlalosa ka fao ditheo tšeo di fapanego tša mmušo di šomišanago le go abelana maatla le boikarabelo.
------------------------------
SESHEGO: Go goleng ga gagwe, Dinah Phaswana o be a hlorišwa sekolong ka ge a be a tseba thuto ya dipalo mme se e be e le go dira gore a nyame moyeng. Dinah (22) go tšwa Extension 71, Seshego, ka ntle ga Polokwane o ile a ba a nagana go tlogela sekolo efela o ile a tšwela pele ka lebaka la tlhohleletšo ya bagwera le ba lapa la gagwe gore a kgone go fihlelela ditoro tša gagwe.
Se ke ka lebaka leo a feleleditšego a aloga dithutong tša gagwe tša tikrii ya Bachelor of Science (BSc.) yunibesithing ya Limpopo ka Labohlano, 14 Diphalane 2022.
Ba lapa la gagwe ba ile ba rulaganya moletlo wa go aloga wa go wa sephiri ka Mokibelo, 15 Diphalane 2022 go mo leboga ka ge a ile a se fele moya dithutong tša gagwe.
O be a thakgetše kudu ge a goroga lapeng la gabo mme a hwetša bagwera, baagišane le ba lapa la gagwe ba kgobokane go keteka katlego ya gagwe.
Go phadimiša tikrii ya gagwe, o hweditše dihlora (distinction) go thuto ya (Advanced Linear Programming). Sesi wa gagwe, Mmamafa (40), o re ba rulagantše moletlo wo go keteka le go mo leboga ka ge a dirile gore ba ikgantšhe ka yena.
“Ga a tsebe go keteka selo bophelong bja gagwe… go pala le letšatši la gagwe la matswalo. Ka fao, re bone go le bohlokwa go rulaganya moletlo wo gore re mo lebogiše ka boitapišo bja gagwe le katlego yeo a e fihleletšego. Le rena re ikgantšha ka ngwanaborena wa go humana dihlora…le gona ka thuto ya mahlale a theknolotši? O šomile ngwana yo? Go humana dihlora yunibesithi? Gape go humana dihlora ke taetšo ya gore ye thuto yona o e swara ka ditsebe tše a e bintšha…a e šoga gore e lebelelele ka mo le ka mola,” ka boikgantšhoMmamafa a realo.
“Re be re nyaka gore katlego ya gagwe e be tlholontshwa… e be selo seo a tlago go se gopola bophelo bja gagwe ka moka. Ga se a re fe mathata ge a gola mme o be a re theeletša ge re bolela le yena ka ditaba tša bophelo. O na le tsebe. Le ge re be re bona ka moka gore o šoma ka maatla le kgopolo ya gore a ka bowa ka dihlora ga se ya ka ya re batamela. Ka gona, ka moka re boledišane sephiring yena a sa tsebe gore re mo direle moletlo wa semaka ka gore le yna o re makaditše,” gwa realo Mmamafa.
Mogwera wa gagwe, Emily Segwadile (22), o re o ikgantšha ka katlego ya gagwe. “O šomile ga boima gore a fihle mo a lego gona le ge e le gore go be go le boima. Bjale ke nako ya gore a je mphufutšo wa phatla ya gagwe,” a realo.
Motswadi wa gagwe, Mokgadi (57), o rile: “Ke ya mo leboga ka ge a alogile ka gore ke seo ke bego ke mo dumela sona. Ke phophoma lethabo mme ka lebaka leo ga ke na mantšu a mantši. Ngwanaka, o dirile gore ke ikgantšhe ka wena mme o dirile gore pelo ya ka e
------------------------------
------------------------------
MOGALE SEKWELA //September 12,
POLOKWANE: Thaloko ya mašeleng yeo e sego molaong e fediša mešomo ebile e phuhlamiša ekonomi ya Aforika Borwa ka ge ekonomi e lahlegelwa ke dibillione tša diranta tša motšhelo ngwaga ka ngwaga.
Ka maitekelo a go fediša se, boramoalo ba Limpopo Gambling Board (LGB), ka tšhomišano le maphodisa ba kgonne go kgoboketša metšhene ye 183 ya go ralošwa ka mašeleng ya Chinese Roulettes gammogo le dibaledi tšeo di ralošwago ka mašeleng mafelong a go fapana, profense ka bophara.
Didirišwa tše di kgobokeditšwe nakong ya dikgwedi tše tshela tša go feta. Molekgotlaphethiši wa Kgoro ya Tlhabollo ya Ekonomi, Tikologo le Boeti (LEDET), Thabo Mokone, a na le maloko a LGB ba kgatlile metšhene yeo mo Polokwane.
Molekgotlaphethiši Mokone o gateletše gore metšhene ye ga e senye maphelo a batho feel aka go ba amoga tšhelete yeo ba e nyakago go iphediša efela di utswetša ekonomi ya Aforika Borwa dibillione tša diranta tša motšhelo ka ge beng ba yon aba sa lefe motšhelo godimo ga tšhelete yeo ba e kgoboketšago.
“Ke befedišwa ke gore bao ba golegwago gammogo le dikotlo tšeo di lefelwago ga di rute batho molao wa gore ba tlogele tšeo ba di dirago ka ge bontši bja bona ba golegwa kgafetšakgafetša. Ge batho ba kwešiša melao ya go laola dipapadi tše tša go bapalwa ka tšhelete, ba ka se dumele go dirišwa ke batho nako le nako. Ke ipiletša gore go be le dikotlo tše boima go bao ba tšwelago pele ka melato ye mme bao ba hwetšwago la mathomo, ba hwetše kotlo ya tefo ya mašeleng le go rutwa gore go gweba ka metšhene ya mohuta wo ke go tshela molao,” gwa realo Mokone.
Gabjale dilete tša Capricorn le Waterberg ke tšona di nago le dipalo tša godimo ka ge bontši bja didirišwa di hweditšwe mafelong a. Mafelo a mangwe ga a na mangwalo a maleba moo e lego gore metšhene ye e beilwe mabenkeleng a mannyane dispaza ao a laolwago ke batho bao ba se nago mangwalo a go ba mo Aforika Borwa.
Molaodiphethiši wa Limpopo Gambling Board, Gregory Makoko, o boditše Seipone gore nepo ya bona ya go kgatla metšhene ye ke go lemoša batho gore ba kgahlanong le go ralošwa ga mašeleng ga go se be molaong.
“Re ipiletša go badudi gore ba lemoše maphodisa ge ba bona ditiragalo tša mohuta wo di diragala. Metšhene ye ga e nyakege ka ge e šitiša letseno la rena. Batho bao ba dirago kgwebo ya metšhene ya go ralošwa ka tšhelete, ba swanetše go ingwadiša le rena gore re kgone go ba lefiša motšhelo godimo ga letseno lao ba le dirago. Tšhelete ya motšhelo ke yona yeo mmušo o e dirišago go aba ditirelo tša meetse, mohlagase, go aga dintlo, ditsela le ditirelo tše dingwe tšeo mmušo o di abelago setšhaba. Bothata bja metšhene yeo e sego molaong ke gore batho ba kgoboketša tšhelete go tšwa go badudi bao ba ralošago metšhene ye gomme tšhelete yeo e ya ka dipotleng tša bona ntle lr gore ba lefe metšhelo.Taba yeo ke go utswetša mmušo le setšhaba, ” gwa realo Makoko.
------------------------------
MMEGI WA SEIPONE //September 12,
POLOKWANE: “Bjalo ka SANRAL, re setheo sa setšhaba seo boikarabelo bja sona e lego go ikarabela go ditlhotlo tšeo di tlišwago go rena tša go aga le go laola ditsela tša bosetšhaba. Ke rile ge ke ekwa ka projeke ye le gore ke ya go thuša kereke e kgolokgolo mo Aforika, ka se kgolwe. Ke ka lebaka leo le mponago ke le fa gore ke tle ke ikgodiše ka noši gore na taba ye ke nnete na. Ke boikarabelo bja rena go šoma le makala ka moka a mmušo go sa kgathalege gore na ke masepala, profense goba lekala la bosetšhaba. Batho ge ba diriša tsela, ga ba na taba gore na tsela ke ya masepala, ya profense goba ya bosetšhaba na – seo batho ba se nyakago ke ditsela tša go sepelega. Mo go morero wa go aga ditsela le maporogo, ke rata gore le tsebe gore RAL ke e nngwe ya ditheo tše kaonekaone. Ka gona, ke lethabo go rena go tla go šoma le RAL. Bja rena boikarabelo ke go tliša diphetogo tšeo di se nago magomo le go hlola menyetla ya mediro,” gwa realo modulasetulo wa Boto ya SANRAL, Mna Themba Mhambi, moletlong wa go saena tumelelano magareng ga SANRAL le RAL ya go aga matseno a kereke ya ZCC (St. Engenas) go tsela ya R71 ka Labohlano la 19 Phato 2022 hotelengtsoko go la Polokwane.
Ditherišano tša go aga matseno a magareng ga kereke le mmušo wa Limpopo di thomile ka 2019. Ge a bolela ka projeke ye bjalo ka moemedi wa kereke, Mna Piet Lekganyane o rile: “Tsela ya R71 ke e nngwe ya ditsela tša go ba le sephethephethe se sentši, kudu nakong ya dikopano. Re bile dihlatse tša dikotsi tše dintši tše šoro mo tseleng ye matšatšing a go feta. Seo rena re se dumago ke mosepelo wa go bolokega wa go tsena ka kerekeng. Ditsela di kgonagatša mosepelo le go kopanya batho mola polokego ya banamedi e le seo re se beilego pele bjalo ka kereke. Re nagana gore go agwa ga projeke ye go tla hola kereke le ditšhaba tša tikologo ka dikgoba tša mešomo. Re rata go leboga mmušo le makala a go aga ditsela godimo ga projeke ye gomme re lebeletše ka tlhologelo go phethagatšwa le go bulwa semmušo ga yona”.
“Ke lethabo le legolo go nna go ba karolo ya go saenwa ga tumelelano magareng ga SANRAL le RAL ya projeke ya go aga matseno a kereke ya ZCC (St. Engenas). Go thakgolwa ga projeke ye go tla tliša kimologo go kereke. Ke thabišwa kudu ke maikemišetšo a go aga projeke ya mabonwa yeo e akaretšago matlafatšo ya ekonomi mola e nolofaletša batho bophelo. Makarapa a sa tlilo timela ge a gahlana le ditsela tša mabonwa tšeo a sa di tsebego,” ka go swaswa gwa realo Tonakgolo, Chupu Mathabatha nakong ya ge a lahlela mantšu.
“Diprojeke tša mohuta wo di tla dira gore mehola ya tokologo le temokrasi di kwešišege bokaone go badudi. Tsela ya R71 ke ye nngwe ya ditsela tša go ba le sephethephethe se sentši. Go agwa ga matseno a go tla fokotša dikotsi tša ditsela mola basepelakadinao ba tla kgona go tshela tsela ka polokego. Hle SANRAL le RAL, tšweletšang bokgoni bja lena bja mafelelo go diprojeke tše tša go aga ditsela le maporogo. Lesolo la‘thiba mekoti tseleng’leo le nepilwego go dira gore ditsela tša rena di bolokege, a le phethagatšwe. Mo nakong ye re lebeletše le go phethegatšwa ga projeke ya leporogo la Steelpoort mola gaMalekana. Re letile ka tlhologelo go thakgolwa le go rungwa ga projeke ye ya go aga matseno a ZCC le go bona poelo ya peeletšo godimo ga yona ka tlholo ya mediro le tirišo ya mašeleng yeo e se nago bosodi. A projeke ye e thome!” Mathabatha a realo ge a ruma.
------------------------------
Go swana le dipapadi, go na le batho bao ba dumelago gore go na le‘leleme la bokgabo’… leleme leo bokgabo bo bolelwago ka lona. Go thwe dipapadi di na le maleme ao di bapalwago ka wona ao a kwešišwago ke dibapadi.
Go sa kgathalege gore ke ba mmala ofe goba ba tšwa karolong efe ya lefase, boradipapadi ba kgona go phenkgišana le go bapala dipapadi tša go fapana bjalo ka go kitima mabelo, matswele, kgwele ya maoto, kgwele ya matsogo, kgwelentlatlana, krikhete le dipapadi tše dingwe ntle le mathata. Le ge ba sa bolele polelo e tee, ge ba phenkgišana, boradipapadi le babogedi ba kgona go bona bothakga le bošaedi … mekgwa ya maleba le yeo e fošagetšego ge batho ba bapala. Batho ba kwa bose… batho ba kwa bohloko… batho ba a befelwa… batho ba a keteka ge ba bogetše dipapadi.
Fela go na le batho bao ba dumelago gore mmino le wona o na le leleme la wona la moswananoši fao go dumelwago gore ga go na motho yo a sa ratego mmino wa mohutana o mongwe mo lefaseng. Go thwe mmino ke leleme la go ikgetha leo le kgwathago batho go fihla kgojana. Batho ba a myemyela… ba šikinya dihlogo… ba thwantšha menwana… ba šikinya maoto le mebele ka mekgwa ya go fapana ge ba theeleditše mmino. Batho ba a hlonama…batho ba rothiša dikeledi… batho ba a homotšega le go fola bohlokong ge ba theeleditše mmino.
Fela na ke eng yeo motho a e kwago ge a bogetše papadi yeo a e ratago… a lebeletše dinaletšana tša gagwe di eya godimo le tlase papading? Na motho o kwa monate sethong goba dithong dife tša mmele ge a bogetše papadi yeo a e ratago? Na motho o kwa bose kae mmeleng wa gagwe ge a lebeletše seswantšho sa go thalwa goba sa go betlwa tšeo a di ratago? Na motho o kwa bose kae mmeleng wa gagwe ge a theeleditše mmino wo a o ratago? Na motho o kgonago kwaka mekgwa e mengwe ntle le ka ditsebe?
------------------------------
SHOKANE MAAKE //September 12,
MPHANAMA: Kgale barutiši dikolong ba be ba ruta dithutomahlale tša maphelo ka go šomiša diswantšho le mainakgopolo. Se se be se thatafatša kwešišo ya dithuto tše ka ge barutwana ba be ba sa kgone go kwešiša gabotse ditho tša mmele tša ka gare bjalo ka pelo, maswafo le mala. Ba be ba fetša ba metša mainakgopolo ka dihlogong tša bona ntle le kwešišo e kaone ya dithuto tša maphelo.
Sekolo seo se phagamego sa Dithothwaneng motseng wa Mphanama se thomile go šomiša ‘APP’ya Virtuali-tee go aba dithutomahlale tša maphelo. Mna Masweneng Mokolwane ke morutiši sekolong sa Dithothwaneng gomme o ruta palomoka ya bana ba 146 mphatong wa lesomepedi dithutomahlale tša maphelo kaAPPye.
“Ke thomile go šomišaAPPya Virtuali-tee ka ngwaga wa 2019 ka morago ga gore Mme Phuti Ragophala, yo a tsebegago ka la“Technogranny”le Paulin Maas, yo e lego modudi wa Netherlands, ba mpotše ka yona. Virtuali-tee ke APP ya go šoma mmogo le sekhipa seo o kgonago go bona dikateng tša batho bjalo ka maswafo, pelo, dikgopo le mala. Sekhipha se se tlabaketšwe ka mongwalo wa go kgona go fetolwa mateng a motho ke APP sellathekeng ge o o se lebantše le sona. Ka APP ye motho o kgona go tseba gore pelo ya gagwe e betha gabotse ka go beeletša monwana ka morago ga setšeadiswantšho (khamera) sellathekeng.
Mna Masweneng o re “APP ye e kgona go hlaramolla boteng ka moka ebile e nolofatša go ruta bana ka ga motho. Ngwana o ithuta kudu ka go bona go feta ge a ekwa. APP e a‘taoneloutiwa’go Google play store goba IOS. Ka ge sekhipha se bitša mašeleng a go hlalefa, motho o kgona go gatiša mongwalo wa yona gomme a kgona go ruta.
Masweneng o re: “Go re motho a šomiše APP ye, o nyaka sellathekeng sa sebjalebjale sa go kgona go tšea diswantšho, sekhipha goba kgatišo ya sona feela. APP e lebantšhwa le mongwalo sekhipheng goba kgatišong gomme dikateng tša tšwelela mmeleng. O kgona go tšea kgatišo le seswantšho seo se ka šomišwago. Bana ba kgona go kwešiša ditho tša go hema, go sepediša madi le go fahla magotlo ka go di diriša APP ye. Ka APP ye thuto ya bophelo e tlile gag are ga phapoši thwii!
Masweneng o rumile ka go re: “Ke duma ge barutiši ba ka šomiša theknolotši go aba thuto ka ge e thuša bana go kwešiša gabonolo. Seo re šitwago go se hlaloša, APP ye e a se kgona.
Mokgwa o moswa wa go ruta bana ka APP ya Virtuali-tee o ba thuša go kwešiša, go bona le go tseba ka fao mmele wa motho o šomago ka gona. APP e ka thuša go tšweletša dipoelo tše dikaone go thuto ya saense ya bophelo profenseng ya Limpopo.
------------------------------
MANKWENG: Ngwaga ka ngwaga lefase ka bophara le keteka bolwetši bja mafahla (TB) letšatšing la 24 Hlakola (Matšhe). Nepokgolo ke go ruta setšhaba ka bolwetši bjo le masetlapelo ao bo a hlolago. Le ge bolwetši bjo e le bja kgale, peeletšo e kaone ya meento le theknolotši ya go bo lwantšha ga e gona. Lindsay Zurba ke Mooki le Setsebi sa maswafo gomme yena o re:
Zurba o tlaleletša ka go re: “Dika tša motho wa go swara ke TB ke go hloka mmele, go se dume dijo, go lapa, mpshikela, kudumela ye ntši bošego, dihlabi kgareng le go gohlola madi nako e telele.
Zurba o re: “Dingaka di tšea madi/sehuba go ya go lekwa goba go hlabela diela letlalong la letsogo gomme motho a bowa morago ga matšatši a mararo go tlo lekolwa go ruruga. Batho bao ba swanetšego go lekwa ke ba go ba le dika, ba kokwanatlhoko, ba go šomiša diokobatši le ba go dula fao TB e lego gona.
“Batho ba go swarwa ke TB ba ka okwa ka gae ka go nwa dipilisi. Dipilisi di nwewa tekano ya dikgwedi tše 6-9. Go bohlokwa go nwa dihlare le ge o ikwa bokaone. Go emiša go nwa dihlare pele ga nako go fa twatši maatla a go fenya dihlare.
Zurba o rumile ka go re: “TB e ka thibelwa ge batho ba efoga bao ba lwalago, go nwa dihlare gabotse, go hlapa diatla gantši, go thiba molomo ge motho a gohlola goba go ethimola le go šomiša didirišwa o nnoši ge o fetetšwe”.
Mpho Mogashoa (32) yena o re “Ka ngwaga wa 2018 ke ile ka lahlegelwa ke kgaetšedi ka morago ga go swarwa ke bolwetši bja TB. Batho ba go swarwa ke TB ya go šita dihlare ba eletšwa go amogelwa bookelong bja Modimolle go hwetša thušo ya maleba. Kabo ya diširankolemolomo go thibela phatlalalo ya TB e sesefetše, ka gona re loba meloko. Bolwetši bjo ge bo ka fiwa šedi bjalo ka bolwetši bja khorona fao re bonego kiletšo ya mesepelo e tsebagatšwa le diAPP tša theknolotši di tšweletšwa, ntwa kgahlanong le bjona re tla e thopa,” a realo ka manyami.
Peeletšo e kaone e ka thuša go fediša bolwetši bja TB. Kgoro ya Naga ya Maphelo le badirišanemmogo e thakgotše TBCheck. Go lekola dika tša TB, kgotla *134*832*5# sellathekeng sa gago. Gape o kgona le go tseba fao o ka hwetšago thušo ge o fetetšwe.
------------------------------
SESHEGO: Ka lebaka la tlhatlošo ya makhura a difatanaga, banamedi ba mathateng ka ge bontši bja boradithekisi ba oketša mašeleng Aforika Borwa ka bophara. Badudi ba Seshego ka ntle ga Polokwane ba ile go ba mathateng a mašeleng ka ge Seshego-Polokwane Taxi Association e kwalakwaditše gore e ile go hlatloša mašeleng a banamedi ka tšhelete ya go lekana R3.
Badudi ba re se se tlo ba gogiša ka kgara ka ge theko ya dijo le yona e tšwela pele go hlahlošwa. Ba re bana ba bona ba ile go phela ka tlala ka ge megolo ya bona e felela godimo ga go lefela dinamelwa.
Thabo Mokwena (39) o re bontši bja badudi ba nagana go thoma go sepela ka dinao go ya mešomong. “Tlhatlošo ya mašeleng e re gapeletša gore re ye mešomong ka dinao ka gore re ka se sa kgona go lefela dinamelwa,” a realo ka go ngongorega.
Thabo o boditše Seipone gore dinako di boima go bona ka ge megolo ya bona e sa hlatlošwe mešomong ya bona efela dijo le makhura a difatanaga di tšwela pele go hlatlošwa. “Re ka gare ga mathata mme seemo se se swanetše go fetoga ka pela,” a realo.
Ba bangwe ba re tlhatlošo ye e tlo tsentšha mešomo ya bona kotsing. Ba re ba ka se kgone go lefela dinamelwa kgwedi ka moka. “Mašeleng ao re a hwetšago mešomong a fela pele kgwedi e ka fela. Bjale o dirang ge tšhelete e fedile gare ga kgwedi? Gape re šomela tsela ka mokgwa wo. Ekonomi ya rena le yona e ka gare ga mathata… ranta le yona e wele ga e sa reka selo,” gwa realo Maphuta Molokomme (36).
Banamedi ba re sa go ba befediša le go feta ka boradithekisi ke gore ge theko ya makhura e theogela fase, bona ga ba theoše ditefelo tša bona. “Efela ba tšwela pele go hlatloša ditefelo tša bona ge theko ya peterole e nametšwa. Le rena re nyaka go imologa gore ban aka malapeng ba kgone go ja. Bana ba bolawa ke tlala ka gore o tla ba rekela tšeo ba di nyakago ka eng? Ka tsela ye go ra gore go a pala,” gwa realo Boldwin Shai.
Mootledi wa thekisi wa mengwaga ye 27 o re tlhatlošo ya makhura e boima go bona. “Ga re sa kgona go dira mašeleng ao re bego re a dira peleng. Go na le baotledi bao ba lahlegetšwego ke mešomo ka lebaka la se. O kwešiše gore bontši bja dikoloi tšeo o di bonago fa, di rekilwe ka dikoloto mme di nyaka go lefelwa kgwedi ka kgwedi. Bjale ge peterole e nametše ka tsela ye, go re tšhelete ya maeto e hlatloge ka gore go sego bjalo, dikoloi tše di ya go lefelwa ka eng? Ba bangwe ba šetše ba lobile dikoloi ka go šitwa go lefa. Go hlatlošwa ga theko ya peterole ga go ame feela banamedi eupša go ama le beng ba difatanaga,” gwa realo mootledi.
------------------------------
------------------------------
MOGALE SEKWELA //September 06,
ATOK: Nepo ya go emiša go rafa diminerale go go sego molaong mafelong ao a nago le dirafša, go dirile gore maphodisa a golele bagononelwa ba 24 ba mengwaga ya magareng ga 19 go fihla go 54.
Taba ye e diregile go la Atok ka ntle ga Burgersfort ka Laboraro la 20 Mosegamanye (Julae) 2022. Se e be e le ka tšhomišano ya maphodisa, Kgoro ya Merero ya Selegae le ya Methopo ya Diminerale, bahlankedi ba bofaladi le bašomi ba Ditirelo tša Tšhoganetšo.
Magareng ga bagononelwa, ba 22 ba hweditšwe e le bafaladi mme ba ile go okeletšwa melato ya go tsena ka Aforika Borwa ntle le molao go ya ka Molao wa Bofaladi.
Ka nako ya go golega, maphodisa a hweditše didirišwa tša moepo, didirišwa tša go epa tše 13, dipakete tše šupa (7), tšenereitha ya go fehla mohlagase, digarafo tša dipete tše 11 le dithapo tša mohlagase tše tharo. Ba hweditše gape koromo yeo e rafilwego le mašeleng a go lekana R16 450.
Mmoleledi wa maphodisa a Limpopo, Lieutenant-Colonel Malesela Ledwaba, o re merero ya bona ya go rafa go go sego molaong, go dirile gore ba golege bagononelwa ba mme ba thope le didirišwa tša moepo gammogo le koromo yeo ba e rafilego.
“Bagononelwa ba ile go ema pele ga kgoro ya tsheko ya Sekhukhune ba pharwa ka melato ya go rafa go go sego molaong, go gononwa go ba le didirišwa tša moepo le koromo gammogo le go tshela melao ya bofaladi,” a realo.
Ledwaba o re lesolo la bona la go fediša go rafa go go sego molaong le gare le tšwela pele. Mokhomišinare wa maphodisa a Limpopo, Lieutenant-General Thembi Hadebe, o amogetše mošomo wo bjalo ka katlego go maphodisa ya go fediša bosenyi le go tshela melao ya naga yeo e lego gona.
“Badudi ba hlohleletšwa go tlogela go dira dilo tšeo di sego molaong. Maphodisa a ile go tšwela pele ka mošomo ya wona ya go fediša bosenyi. Ke hlohleletša le setšhaba gore se tsebiše maphodisa ge se bona ditiragalo tša go se be molaong ditikologong tšeo se dutšego go tšona ka gore mahlo a maphodisa ga a kgone go fihlelela mafelo ka moka fao bosenyi bo diregago gona. Katlego ya maphodisa e ithekgile ka tumelo ya gore setšhaba ke mahlo le ditsebe tša maphodisa ka ge bosenyi bo direga ka gare ga setšhaba” gwa realo Hadebe.
------------------------------
MMEGI WA SEIPONE //September 06,
SESHEGO: Holo e be e phophoma ka motswako wa dipalune tšeo di bego di buduletšwe moya ka go fetana. E be e le dipalune sefaleng… dipalune go dikologa ditafola… dipalune tša mebala ya perekisi, tše tsothwa, tše ditšhweu le tša mmala wa gauta godimo ga siling kereke ka bophara. Go be go tšhephilwe o se ke wa forwa…
Banna bontši bo be bo feletše ka disutu tše swana, basadi le bona ba apere boso fela khubedu le yona e re le se ka ntshediša mahlo. Lefelo e be e le Seshego Zone 1 kerekeng ya Pentecostal Holiness Church (PHS). Modiro e be e le moletlo wa go laelana le Pastor PR Mashala le go neetša marapo moruti yo moswa, wa matšato, Pastor MJ Supe.
“Banna… o ra banna? Banna ba na le sebete…ijoo! Banna ba na le sebete sa go kata ngwana wa mengwaga ye 12… go kata lesea la dikgwedi. Gape go kata lesea ke taba ya go nyaka sebete sa go šiiša. Go swana le ka fao go nago le dithulano magareng ga setšhaba, le ka gare ga dikereke go tšutla moya … go na le dithulano. Go na le dilo mo bophelong tšeo go tšona motho a swanetšego go tšeya maemo a gore ye yona ga se yona… ye ga se nnete. Matšatšing a lehono, kereke e na le lešoko… e amogela dilo ka moka le tša go tšwa tseleng tšeo di sa phedišego batho. Kereke e swanetše go tšeya maemo ka dilo… e thekge le go dumelela dilo tšeo di tlišago bophelo maphelong a batho le a setšhaba. Sa go phela, se a gola; sa go gola, se a iphetša; sa go iphetša, se a ikoketša. Ge e le gore kereke ye e dira dilo tša go phediša batho, re tla bona ge e gola… e ikoketša ka gore batho ba nyaka bophelo,” gwa realo Bishop SC Mokgothadi nakong ya ge a ala mantšu bjalo ka seboledisegolo sa letšatši.
Pastor Mashala o hlalositšwe ke diboledi bjalo ka motho yo boleta, yo borutho wa go ba le kwelobohloko. O hlaloswa bjalo ka go ba motho wa kgotlelelo wa go se fele pelo. Bana ba bantši ba go hlaka, ba goletše ka lapeng la gagwe fao a bego a ba swara bjalo ka bana ba gagwe. O bile moruti wa kereke go tloga ka 2008 gomme o rotše modiro ka kgwedi ya Hlakola (Matšhe) 2022. Ba lapa la gagwe ba mo tseba ka go tšhepha le go hlompha nako. Ba re ke Papa wa go tshepagala, wa lerato le boikarabelo go bana ba gagwe… le ka morago ga go hlokofala ga mokgekolo wa gagwe. Ba lapa la gagwe ba lebogile kereke ka fao e thekgilego motswadi wa bona le go hlohleletša gore baruti ka moka ba fiwe thekgo.
“Ke lethabo le legolo go nna go fiwa taelo ya mohuta wo. Ke rata go leboga baetapele ba kereke, go thoma ka ba Great North Conference, ba selete, ba kereke ye le lena phuthego ka taelo e botse ka tsela ye. Ke a leboga. Fela ka lehlakoreng le lengwe ke maketše. Nna ke tseba taelo e le ya motho yo a sepelago… motho yo a tlogago, mohlomongwe re ka se hlweng re mmone gape. Fela nna ga ke sepele. Nna ga ke ye felo… le sa tlile go mpona gona fa kerekeng. Seo se diregago ke gore ke rola marapo a go ba mookamedi wa kereke fela ke tla no fela ke sale leloko la go tlala,” gwa realo Pastor Mashala ge a ikarabela.
“Ke na le mengwaga e 75 ke le karolo ya kereke ye. Ga ke sa na madi ka gore ka mo ditšhikeng tša ka go kitima kereke ye. Kereke ye e e rata ruriruri! Ke leboga Modimo ge a mphile kgotlelelo ya go swarelela mo kerekeng ye le dinakong tše thata. Ke leboga kereke ye ka thekgo yeo e mphilego yona mengwaga ye ka moka. Le ge a ithobaletše ke leboga mokgekolo wa ka ka thekgo le tlhohleletšo tšeo a mphilego tšona”.
Magareng ga diphihlelelo tša nakong ya gagwe bjalo ka moruti, Pastor Mashala o re ba kgonne go dira legora la kereke, go aga dikaratšhe tša difatanaga le go rulela ntlo ya mišene ka dithaele. Ge a bolela ka tlhotlo ya gagwe e kgolo bjalo ka moruti, Pastor Mashala o re:
“Ka 2018/19 go ile gwa tsoga sesasedi ka mo kerekeng. Ka lebaka la bosebakaborena bao ba dumelago gore bona ke ba go buša esego go bušwa… bona ke ba go laetša esego go laetšwa tsela, go ile gwa befa, Yo mongwe o ile a matloga mo kerekeng a re o ya go thoma kereke ya gagwe. Ba bangwe… maloko a go tlala a kereke… ba ile ba mo latela. Mahlatse a taba ya ba gore kereke ye e thekgilwe ke banna le basadi bao ba ilego ba re re tšwela pele. Le bjale re sa tšwela pele,” a realo ka lentšu la bodutwana.
Ge a botšišwa gore na go diregileng ka maloko ao a sepetšego, go ilwe gwa tšwelela monywanywo dikhutlwaneng tša molomo wa Mashala pele a re: “Nna ke no bona ba boile. Ka 2020…2021 re bone ba rothela ka yo tee ka babedi. Akere batho ba bona ba be ba se na bothata … yo a bego a na le bothata ke ‘sebakaborena’. Go itaetša kereke e padile fela gore na o kae ga naga… go nyaka tšeo e ka ba go rata ditaba tša batho’”.
------------------------------
POLAO YA GO GAROLA MATSWALO //September 01,
SASELAMANI: Tonakgolo ya Limpopo, Chupu Mathabatha, o etetše lapa la Meyara wa Masepala wa Collins Chabane, Moses Maluleke (56), yo a bolailwego. O etetše lapa le ka Labohlano la 22 Mosegamanye 2022.
Maluleke o thuntšhitšwe lapeng la gagwe go la Saselamani ka ntle ga Malamulele bošegong bja Labone, 21 Mosegamanye 2022 mme morwa wa gagwe (18) a tšwa dikgobalo ka morago ga gore banna ba bararo ba tsene lapeng le mme ba nyake tšhelete.
Mathabatha o re ba nyamišitšwe ke tiragalo ye mme Maluleke o tlo gopolwa ka go lwela kabo ya ditirelo tša setšhaba.
“Ga re hwetše boroko ka lebaka la tiragalo ye,” gwa realo Mathabatha. “Lehu la mohuta wo la go bolawa ka go thuntšhwa, le garoša matswalo. Bjale ge motho a bolawa ka lapeng la gagwe mola batho ka moka re tšhabela ka malapeng go efoga dikotsi, ka lehu la mohuta wo, o ipotšiša gore na ge batho ba hlaselwa ka malapeng, bjalo ba tšhabele kae?”
O hlohleleditše ba phethagatšo ya molao gore ba tšeye magato ka moka go netefatša gore bagononelwa ba golegwa ntle le tikatiko. “Re romela mantšu a rena a tlhobošo go lapa la ga Maluleke, bagwera, meloko, mokgatlo wa African National Congress (ANC) le maloko a masepala legatong la mmušo. Ye ke tahlegelo ye bohloko,” gwa realo Mathabatha.
O lakaleditše morwa wa gagwe gore a kaonafale ka pela kgobalong. Mathabatha o be a farafarilwe ke malekgotlaphethiši a gagwe, boetapele bja ANC gammogo le Mokhomišinare wa Maphodisa a Limpopo, Lieutenant-General Thembi Hadebe.
Mokgatlo wa ANC wa profense le wona o rometše mantšu a tlhobošo. Mmoleledi wa mokgatlo, Jimmy Machaka, o re le bona ba ipiletša go maphodisa gore a hwetše batho bao ba dirilego se ka gore letsogo la molao ke le letelele.
“Lehu la Maluleke ke tahlegelo ye kgolo go ANC, badudi ba Limpopo, kudu ba ka fase ga masepala wa Collins Chabane,” gwa realo Machaka. Machaka o re Maluleke o be a tshepegile go ANC mme o be a dira mošomo wa gagwe ka bothakga ebile mešomo ya gagwe e ka se lebalwe. O be a ikemišeditše go hlankela badudi le go beya masepala maemong wa gabo maemong a makaone. Lehu le šwalalantše dinepo le ditoro tša gagwe.
Maluleke o bile meyara ka 2018 mme o be a tsebega ka leina laBig Moss. Pele ga lehu la gagwe, o be a le letsogo la mongwaledi wa ANC seleteng sa Vhembe ebile e le letsogo la modulasetulo wa SALGA.
------------------------------
MMEGI WA SEIPONE //September 01,
KGOKONG, GaMamabolo: “Ga ke tsebe gore ka lebaka la eng fela gantši ge go bolelwa ka bagale, batho ba lebelela boradipolitiki. Re lebelela batho ba kua kgole …batho bao re sa ba tsebego, re re ke bona bagale ba rena mola re tlogela bagale ka mo gae.
Rena bao a re godišitšeng…rena re gotšeng naye, re a tseba gore‘Big’ke mogale wa rena! Ba re Dipalo… Mmetse ke selo sa go palela batho felaBigo be a nyaka tšona tšeo tša go palela batho. Ka mokgwa wo a bego a kgona Mmetse ka gona, o sepetše dinaga tše dintši a ruta batho Mmetse…. mafelelong a bona gore bokaone a ngwalele batho dipuku tša Mmetse gore ba tšame ba ruta ba bangwe. Rena bao re mo tsebago re ikgantšha ka go re mamohla re boloka mogale… mogale wa dipalontshetshere,” gwa realo moemedi wa kereke ya Kgokong, Mna Tebogo Makwela, nakong ya poloko ya Dr Mathume Bopape Holong ya Tiro, Yunibesithing ya Limpopo, ka Labohlano la 22 Mosegamanye 2022.
Godimo ga lenaneo la poloko ya Dr Mathume ‘Bra Knox’ Bopape go be go ngwadilwe, ka mangwalo a magolo ka mathoko a sefahlego sa gagwe: ‘KETEKO YA BOPHELO’. Tirelo ya poloko e be e kwagala kudu bjalo ka mokete esego sello. Ba lapa, bao a šomilego naye le bao ba mo tsebago ba ba be ba kwana ka taba e tee – yo e be e le monna yo boleta, wa tlhompho wa go rata batho le gona wa go ba le serithi. Le ge ka seemo e be e le motho wa go ema ka maoto, wa go kgwahla, go ela ga sefahlego sa gagwe le monywanywo di be di apeša motho ka borutho le pholo moyeng. E be e le motho wa Kgoobe.
Mohu Mathume, yo a belegwego ka 1949, o phethile dithuto tša motheo gagabo ka 1961 Sekolong sa Praemari sa Kgokong. Go tloga fao o ile a fetela Sekolong seo se Phagamego sa Hwiti fao a feditšego marematlou ka 1967. Nakong yeo bokgoni bja gagwe bja Mmetse bo be bo šetše bo le pepeneneng. O phethile dithuto tšaDiploma ya Borutiši ka 1970Yunibesithing ya Limpopo (Leboa). Yona e latetšwe ke tikrii yaBSc(Unisa) ka 1977 fao dithutokgolo tša gagwe e bego e leOperations Research,Information SystemsleMathematical Statistics. Ka 1985 o phethile tikrii yaHons.BSc(Unisa) fao dithuto tša gagwe e bego e leDynamic Programming,Integer ProgrammingleAdvanced Linear Programming.O phethile tikrii yaMScka 1989 (University of London) fao a dirilego dithuto tšaMathematics, StatisticalandComputing Educationfao hlogo ya diphatišišo tša gagwe e bego e le‘A Similar Triangles Microworld’. Molaodi yo, o phethile dithuto tša bongaka,PhDka 2002 (Aalborg University – Denmark) fao diphatišišo tša gagwe di bego di šeditše ‘School-Based Mathematics INSET.
Mohu Mathume o phatlaladitše pampiri ya Mmetse,‘Logo and Geometry Teaching’go tšenale yaPythagorasNo.25, 25 April 1991. Gape ke yo mongwe wa bangwadi go dipuku tšeo di latelago tša Mmetse:Understanding MathematicsGrade 4 (1993); Grade 5 (1994; Grade 6 (1997); Grade 7 (1999); Grade 9 (2001); Grade 10 (2002);New Understanding Numeracy, Grades 1 – 3 (2003);New Day by Day Numeracy, Grades 1 – 3 (2003); New Understanding Mathematics, Grades 4 – 6 (2004); New Day by Day Mathematics, Grades 4 – 6 (2004).
Mohu Mathume o bile morutiši mengwaga e selelago pele a hlatlošetšwa go ba motlatšahlogo mengwaga e mebedi pele a ebaHlogo ya Sekolo sa Leolo mengwaga e meraro. Go tloga fao o bile Hlogo ya Lefapa la Saense Kholetšheng ya Mokopane ka 1983 – 1984. O bile Moeletši wa Thuto ya Mmetse maemong a go fetana (1985 – 1994). Ngwageng wa 1995 o šomile National Productivity Institute bjalo ka Setsebi (Consultant). O bile Molaodi le Mohlahlobiomogolo go Kgoro ya Thuto ya Limpopo mengwageng ya 1994 – 1997. Ka 1997- 2003 o bile Hlogo (Rector) ya Kholetšhe ya Mmetse le Saense ya MASTEC mola a be a šoma gape bjalo ka Mokgokaganyi le Molaodi wa Projeke ya mananeo a bosetšhaba a thuto ya Mmetse. Go tlogeng fa, Mohu Mathume o ile a thwalwa Yunibesithing ya KwaZulu-Natal bjalo ka Molaodi wa ‘Centre for Advancement for Science and Mathematics Education. Ge a tlogela modiro ka lebaka la bolwetši, o be a le maemong a.
Bjalo ka‘Molaodi’yo a lego yena, Mohu Mathume e bile mohlomi, moetapele le leloko la Mekgatlo ya Profešinale e mmalwa. Mengwageng ya 1990 – 1992, o bileModulasetulo-Mohlomi(Founder Member) wa Northern Transvaal Mathematics Organisation (NOTMO). Nakong ya ge moya wa diphetogo tša temokrasi o foka, o bileMopresitente-Mohlomiwa Association For Mathematics Education of South Africa (AMESA). O bile Leloko la Komiti ya National Curriculum Standards Generating Body go fihla ka 1997 ge a eba Leloko la South African National Committee for the International Mathematics Union fao a bilego leoko go fihla ka 2001. Ka 2002 o ile a kgethwa go ba Mopresitente wa Bophelo wa South African National Committee for the International Mathematics Union, maemo ao a a swerego go tloga ka 2002 go fihla ge moya wa gagwe o huduga ka 15 Mosegamanye 2022.
Therong ya gagwe ya poloko, Bišopo Profesa MP Moila o rile: “Mohlomongwe ka lebaka la gore re ba tšhelela lentšu kudu, ba bangwe ba bana ba baruti ba fetša ba bipelwa goba ba hlatšišwa ke lentšu mme ba dira dilo tša go leša dihlong, tša go se tsebalege. Wena o emetše bana `````````````````ba baruti gabotse le gona ka serithi. Ka tšeo o pakwago ka tšona, go a laetša gore o nwele lentšu la Modimo gabotse gomme wa diriša dimpho le bokgoni bja gago go thuša setšhaba. Go direla Modimo ga se go ya kerekeng Sontaga se sengwe le se sengwe le go ntšha lekgetho... aowa. Go direla Modimo ke go direla bana ba gagwe… go šomela setšhaba sa gagwe. Modimo o rata ge batho ba diriša tsebo le bokgoni bja bona go direla setšhaba sa gagwe. Ka bopaki bjo bo adilwego fa, go laetša gore wena o phethile seo a go diretšego gore o tle o se phethe – go direla bana ba gagwe, go šomela setšhaba sa gagwe. A moya wa gago o robale ka khutšo”.
Mohu Mathume, yo e bego e le ngwana wa mafelelo wa Moruti Tsekere le Mmamoruti Pheladi Bopape, o tlogela mohumagadi, Matlakala le bana Tshepo, Matome, Ntshepe, Dineo le setlogolwana Matome gammogo le kgaetšedi e nnoši yeo e šetšego go bana babo, Mdi Kgaogelo Maponya.
Molaodi wa mmatselana Tswako, motho wa mmamotopo’a noga matšhoša le mohla e hwile, a moya wa gago o robale ka khutšo yeo e phethagetšego.
------------------------------
SHOKANE MAAKE //July 31,
MANKWENG:Ngwaga ka ngwaga lefase ka bophara le keteka bolwetši bja mafahla (TB) letšatšing la 24 Hlakola (Matšhe). Nepokgolo ke go ruta setšhaba ka bolwetši bjo le masetlapelo ao bo a hlolago. Le ge bolwetši bjo e le bja kgale, peeletšo e kaone ya meento le theknolotši ya go bo lwantšha ga e gona. Lindsay Zurba ke Mooki le Setsebi sa maswafo gomme yena o re:
“TB ke bolwetši bja go fetela bjo bo hlolwago ke twatši ya go bitšwaMycobacterium tuberculosis.TB e hlasela maswafo eupša e ka fetela dithong tše dingwe tša mmele. Ge motho wa go swarwa ke TB a gohlola goba a ethimola, o tšwa marothi ao a akalalago moyeng. Ka go hema marothi a ke tsela yeo TB e fetelago ka gona.
------------------------------
MOGALE SEKWELA //July 31,
SESHEGO:Ka lebaka la tlhatlošo ya makhura a difatanaga, banamedi ba mathateng ka ge bontši bja boradithekisi ba oketša mašeleng Aforika Borwa ka bophara. Badudi ba Seshego ka ntle ga Polokwane ba ile go ba mathateng a mašeleng ka ge Seshego-Polokwane Taxi Association e kwalakwaditše gore e ile go hlatloša mašeleng a banamedi ka tšhelete ya go lekana R3.
------------------------------
------------------------------
MMEGI WA SEIPONE //July 31,
SESHEGO:Holo e be e phophoma ka motswako wa dipalune tšeo di bego di buduletšwe moya ka go fetana. E be e le dipalune sefaleng… dipalune go dikologa ditafola… dipalune tša mebala ya perekisi, tše tsothwa, tše ditšhweu le tša mmala wa gauta godimo ga siling kereke ka bophara. Go be go tšhephilwe o se ke wa forwa… Banna bontši bo be bo feletše ka disutu tše swana, basadi le bona ba apere boso fela khubedu le yona e re le se ka ntshediša mahlo. Lefelo e be e le Seshego Zone 1 kerekeng ya Pentecostal Holiness Church (PHS). Modiro e be e le moletlo wa go laelana le Pastor PR Mashala le go neetša marapo moruti yo moswa, wa matšato, Pastor MJ Supe.
------------------------------
SASELAMANI:Tonakgolo ya Limpopo, Chupu Mathabatha, o etetše lapa la Meyara wa Masepala wa Collins Chabane, Moses Maluleke (56), yo a bolailwego. O etetše lapa le ka Labohlano la 22 Mosegamanye 2022.
------------------------------
KGOKONG, GaMamabolo:“Ga ke tsebe gore ka lebaka la eng fela gantši ge go bolelwa ka bagale, batho ba lebelela boradipolitiki. Re lebelela batho ba kua kgole …batho bao re sa ba tsebego, re re ke bona bagale ba rena mola re tlogela bagale ka mo gae. Rena bao a re godišitšeng…rena re gotšeng naye, re a tseba gore‘Big’ke mogale wa rena! Ba re Dipalo… Mmetse ke selo sa go palela batho felaBigo be a nyaka tšona tšeo tša go palela batho. Ka mokgwa wo a bego a kgona Mmetse ka gona, o sepetše dinaga tše dintši a ruta batho Mmetse…. mafelelong a bona gore bokaone a ngwalele batho dipuku tša Mmetse gore ba tšame ba ruta ba bangwe. Rena bao re mo tsebago re ikgantšha ka go re mamohla re boloka mogale… mogale wa dipalontshetshere,” gwa realo moemedi wa kereke ya Kgokong, Mna Tebogo Makwela, nakong ya poloko ya Dr Mathume Bopape Holong ya Tiro, Yunibesithing ya Limpopo, ka Labohlano la 22 Mosegamanye 2022.
------------------------------
SHOKANE MAAKE //June 12,
SEKINOTO (Schoonoord), Sekhukhune: Ntlwana ya boithomelo goba botshwelamare gobathoiletebjalo ka ge e tsebega, ke karolo e bohlokwa maphelong a batho. Go ba le tshepedišo ya ditšhila tša botshwelamare yeo e bolokegilego ke motheo wa bophelo bjo bobotse.
Letšatši la 19 Dibatsela (Nofemere) ke letšatši leo go ketekwago thoilete lefase ka bophara, nepokgolo e le go lemoša batho ka bohlokwa bja tshepedišo ya ditšhila tša thoilete yeo e bolokegilego. Tlhokego ya ntlwana ya boithomelo, e gapeletša batho go ithoma dithokgwaneng kgauswi le dinoka goba fao bana ba ralokelang le go jela gona. Se se oketša kotsi ya go fetelwa ke malwetši. Bana ke bona ba tlaišegago kudu ka tlhokego ya dithoilete.
Motse wa Leolo ka ntlenyana ga Sekinoto, GaMoela, ke le lengwe la mafelo ao a itemogelago tlhokego ya maleba ya botshwelamare le kabo ya ditirelo tša kelelatšhila. Kgoši Ntshitshimale Moela ke moetapele wa setšhaba sa GaMoela gomme o re:
“Taba ya dithoilete ke tlhobaboroko ka ge fao batho ba ithušetšago gona, ge dipula di ena, di gogolela ditšhila didibeng fao re hwetšago meetse a go nwa gona. Ka gona meetse ao re a nwago re bile re hlapa le go hlatswa diaparo ka wona, a fetša a šilafetše ka mantle ale a gogoletšwego ka fao didibeng. Se se beya bophelo bja setšhaba kotsing ya go tsenwa ke malwetši a go sepelelana le meetse,” Kgoši Moela a hlalosa bjalo.
Tirišano magareng ga khamphani ya Water Research Commision, PepsiCo Foundation le Tsogang Water and Sanitation e dirile gore di fane ka dithoilete tše 120 tša go šomiša theknolotši e mpsha motseng wa GaMoela. Go aga mohuta wo wa dithoilete go epša molete, gwa nokelwa mahlakore go dira ntlwana mme yona e bitšwa thoilete ya ‘Tšhela o Goge Meetse (Pour Flush Toilet).
Thuso Netshivhona go tšwa Tsogang Water and Sanitation o re “Pour Flush Toilet ke mohuta o moswa wa theknolotši wa go šomiša meetse a pula goba a thephe go sepetša ditšhila tša thoilete. E na le bobolokelameetse ka morago ga yona ebile e kgona go ageletša meetse a pula. E na le thapo ya go gogwa go ‘flaša’ ditšhila tša ya mapokisaneng ao a epetšwego mobung. Ge le tee le tletše o kgona go šomiša le lengwe. E šomiša meetse a dilithara tše pedi go flaša. E kgona go amogela dilithara tše hlano tša meetse. O kgona go hlapa diatla ka ntle bobolokelongmeetse ebile e seketša meetse. E na le bodulo bja go fetolwa go ba bjo bogolo goba bjo bonnyane ebile e ka šomišwa ke bohle. E ka kgona go nokelwa le go dirišwa ka ntlong goba ka ntle” a realo.
Mashianoke Annah ke yo mongwe wa badudi ba GaMoela yo a amogetšego Pour Flush Toilet. O re: “Bana ba ka se sa longwa ke dinoga ge ba ithušetša ka dithoilete”.
Meetse ke bophelo mola tshepetšo ya ditšhila ya maleba ya ditšhila tša thoilete e lota seriti sa batho.
------------------------------
MOGALE SEKWELA //June 12,
MANKWENG: Mo mengwageng ye 9 Monene Ramonyai o be a gapeletšega go bepula morwa wa gagwe wa go ba le bogolofadi, Mamagana (9), ka ge a palelwa ke go reka setulo sa go thetha. Lekgarebe le la mengwaga ye 28 go tšwa motseng wa Makwalaneng go la Mankweng ka ntle ga Polokwane le belege Mamagana a na le bogolofadi bjacerebral palsy.
Ga a kgone go sepela, go bolela le go dula. Ka lebaka la seemo sa morwa wa gagwe, ga a kgone go etela bagwera ba gagwe, go dira mešomo ya ka gae le go ya toropong ka ge a swanetše go emaema le yena.
"Go be go le boima ge ke swanetše go mo iša kliniking ka ge a imela mme ke swanetše go mmepula. Leeto la ka e bile le boima ka gore ke palelwa ke go mo rekela setulo sa go thetha seo se tla mo swanelago," a realo.
Nakong ya ge a abela badudi dijo, modulasetulo wa mokgatlo wa Solly Malatsi Legacy Foundation, Solly Malatsi, o ile a lemoga ka mathata a ngwana wa Monene.
Go bušetša seriti sa Monene le ngwana wa gagwe, Malatsi o ba abetše setulo sa go thetha, sa go swanela dinyakwa tša gagwe. Gonabjale Monene o kgona go sepela le ngwana wa gagwe a lokologile.
Monene o ile a thaba kudu ge ngwana wa gagwe a dula setulong se. O lebogile Malatsi ka setulo se ka ge a tšere mengwaga a hlaka.
"Gonabjale ke kgona go dira mešomo ya ka ke lokologile. Le ngwanaka o tla kgona go bethwa ke moya ka ntle ka ge be a phela a le mpeteng nako e ntši,"
"Ke tla kgona go ya toropong le yena. Ke thakgetše kudu ka gore Malatsi o rarolotše mathata a ka ka moka. Pelo ya ka e be e le bohloko kudu ge ngwana wa ka a hlaka," gwa realo Monene.
Malatsi o re go be go le bohlokwa go netefatša gore ba bušetša seriti sa Mamagana.
"Ga go na motho, kudu ngwana, yo a swanetšego go sotlega. Re leboga Amitofo Care Centre ka thušo ye ba re abetšego yona ya setulo se," gwa realo Malatsi.
------------------------------
MOLETJIE: Mpho Ramapela yo a ilego a golegwa mme a fetša mengwaga ye šupa kgolegong ka morago ga go dira bohwirihwiri (fraud) ke mohlala o mobotse wa gore, ga se ka moka bao ba golegwago mme ge ba boya gae, ba tšwela pele ka go dira bosenyi. Mosadi yo wa mengwaga ye 42 go tšwa motseng wa GaRamongoana go la Makgodu, Moletjie ka ntle ga Polokwane o lokolotšwe kgolegong ya Polokwane Correctional Services ka 2016.
O re o ile a lemoga gore go na le bontši bja batho bao ba sokolago mme ba bangwe ke bana bao ba hlokometšego malapa a bona ka ge ba sena batswadi. O ile a nagana gore ge a ka se dire se sengwe, batho ba ba tlo feleletša e le mahodu mme ba golegwa go swana le yena. Mpho o ile a tšeya sephetho sa go thoma go apeela bao ba hlokago dijo ka fase ga mokgatlo wa gagwe wa Ditlou Bashabi Rams Care Group ka 2021.
Ka Laboraro le lengwe le le lengwe, makgolokgolo a badudi ba tlala lefelong la gagwe go hwetša dijo. O fela a ba abela diphuthelwana tša dijo gore ba ikapeele ka malapeng a bona. O re o thuša badudi ka ge a sa nyake go bona ba eya kgolegong ka morago ga go dira bohodu ka nepo ya go hwetša mašeleng a go reka dijo.
"Ke rutilwe go rata le go hlokomela batho nako ye ke bego ke swerwe mme ke ile ka ba le moya wa botho. Go golegwa go ntshokolotše le go ntsošološetša bothong. Ke sepetše mananeo a go fapafapana mme le lapa la ka le be le nthekgile kudu," gwa realo Ramapela.
O re o rata go abela badudi dijo tšatši ka tšatši ge a ka hwetša meneelo. O re o dira se ka ge a nyaka go šomela setšhaba.
"Ke thabile ka ge badudi ba nkamogetše gabotse ka morago ga go lokollwa. Ke leka go šupetša bao ba tšwago kgolegong gore le bona ba ka dira tše botse metseng ya gabobona," a realo.
Koko Mapula Marokane (68) o re o thabile ka ge Mpho a kgonne go fetola bophelo bja gagwe. "Se a se dirago ke se sebotse kudu ka gore o fepa batho bao ba hlokago," a realo.
David Lebea (30) o re o phela a fela pelo gore Laboraro le fihla neng. "Ge re fetša go ja dijo tša gagwe, re nwa meetse ra robala. Ga re gopole ka bohodu," gwa realo David.
Mmoleledi wa kgolego ya Polokwane Correctional Services, Sachiel Nemafhohoni, o lebogišitše Mpho ge a kgonne go itshwara gabotse.
"Ke mohlala o mobotse setšhabeng mme o laetša gore rena re a šoma ka go fetola maphelo a bao re ba golegilego. Se se tlo ntšha megopolo ye mebe ya batho ka bagolegwa bao re ba lokollago," gwa realo Nemafhohoni.
------------------------------
------------------------------
MMEGI WA SEIPONE //June 12,
THABAMPŠHE, GaMasemola: “Ruthuuu! Ke thenkgolla molokoloko wa magala a malekelekeng ngwanaka ke re tšeyaaa! Mamohla ke thabile kudu ka gore ke pidinywa ke dilo tšeo ke ipshinago ka tšona go tšwa lerotseng. Gape ke rena re nnoši re opelago ka fao re opelago, ke rena re nnoši re binago ka fao re binago ka gona, ke rena re nnoši re ithetago le go retana ka fao re dirago… re batho bao ba ikgethilego ka dilo tšeo di ikgethilego tšeo re kgonago go di dira…re Maaforika a ‘Gowa Aforika, gowa. Dijo tše, diaparo tše le ka fao re opelago le go bina ka gona, di bolela seo re lego sona … dilo tše ke tšona tša gaborena tšeo re swanetšego go di ruta bana ba rena gore le bona ba rute bana ba bona. Bjo ke bohwa bja rena… ke lehumo la rena. Dilo tše ke tša gaborena tšeo di dirago gore re be Maaforika ao re lego wona. A re se keng ra inyatša, ra ikgalala. Tšona dilo tše tša gaborena tšeo ba bangwe ba di nyatšago, ke tšeo lefase le nyoretšwego go di bona le go di kwa ka gore ga le di tsebe. Hle thekgang Marumo’a Ngwato gore a tle a kgone go thekga bana ba lena le motse wo ka dilo tša gaborena. Thekgang Mminatau yo gore ka moso ge re etla, re humane moraka wo o fetogile legae la kgonthe la bokgabo,” gwa realo mahlwaadibona wa seyalemoya, Mna Thamagana ‘Max the Mixerboy’ Mojapelo nakong ya ge a lebogiša Leboneng Art Centre ka tšwelopele ya yona.
Yo mongwe wa diboledi tša letšatši yo a amogeditšwego setifikeiti sa tlhompho e bile e le moetapele wa sehlopha sa go tuma sa Mafološa-Nkwe-Thabeng, ke Mna Puleng Phala. Se ke se sengwe sa dihlopha tša mmino wa setšo tša go tuma mo Limpopo ge ešita le Aforika Borwa ka bophara. Se ke sehlopha sa baisa ba go apara dikhethe bao bar ego ge ba foša moletse, wa humana sekhethe se phurologile mme se bipa le dihlogo tše. Sehlopha se se raletše le naga ka bophara gammogo le dinageng tše dingwe se tšama se thabiša mašaba mme se etilwe pele ke yena Phala.
“Nna ge ke re ke a lebelela, gohle fao ke lebelelago ke bona dimpho le bokgoni. Ba bangwe ke dikgwari tša go reta, bangwe ba kgona go opela mola ba bangwe ba kgona go bina. Ba bangwe ke badiragatši ba diterama tša sefaleng mola bangwe e le borametlae ba go segiša batho gore go bonale le la mohlagare. Ge ke le lebeletše, ka moka le na le dimpho tšeo di rileng… go na le se sengwe seo le se kgonago… seo le se ratago. Dilo tša bokgabo di na le bokgoni bjo bogolo bja go bula dikgoba tše dintši tša mediro mola di rarolla mathata a mantši a setšhaba. Le a e bona metse ye ya gaborena… metse ye e bolawa ke bodutu bja go se lekane le selo. Ke bodutu feela mo metseng ya gaborena.
“Dipapadi tša kgwele ya maoto le tše dingwe ga di sale gona… ga go na diterama tša sefaleng… ga go na meletlo ya dikoša – ke bodutu feela! Bodutu bjo ke se sengwe sa dilo tšeo di dirago gore batho ba phonkgele ka gare ga mabjala le diokobatši ba re ba itloša bodutu. Rena bašomi ba bokgabo re dingaka tša bodutu… re tšea bodutu ra ragela kua. Re ka rarolla bothata bja bodutu magareng ga ditšhaba tša gaborena mola re hlola dikgoba tša mediro. Ke rena tharollo ya tlhokego ya mediro yeo mmušo o lebanego nayo! Ge mmušo o ka re thekga, re ka bula dikgoba tša mešomo. Bothata ke gore mmušo ga o re thekge. Nke o lebelele moraka wo wa Leboneng Art Centre. Le ra gore Kgoro e nngwe ya mmušo e palelwa ke go reka ditena, e nngwe ya reka diforeime mola e nngwe e reka masenke mme tša thuša lefelo le gore le bonale gore ke senthara ya bokgabo? Marumo’a Ngwato ke kgale a hlankela setšhaba le go se thabiša… fela lebelela lefelo leo a šomelago go lona...” Phala a realo ka manyami.
“Rena re mahlatse ka gore le ge e se tša go makatša, Mafološa-Nkwe-Thabeng a na le diofisi tša go šomela. Re duma gore mmušo o re thuše ka go re agela mafelo ao re ka kgonago go phethagatša dilo tša setšo. Re nyaka mafelo a seriti a go ba le dintlwana tša botshwelamare, mafelo a go ageletšwa ka legora, mafelo a go ba le meetse fao re ka kgonago go diragatša ka tokologo le boiketlo. Ge o ka lebelela tšhelete yeo e dirišwago ge go tlile dinaletšana tša boditšhabatšhaba… re duma gore ditšhelete tše nkabe di beeletšwa godimo ga rena gore re kgone go bula dikgoba tša mediro le go godiša ekonomi,” Phala yo a bego a bolela ka go tshwenyega o ile a realo.
------------------------------
SESHEGO: “Gantši mo mošomong wa rena, ge o laletšwa go ya tiragalong, e na e le mabapi le dilo tša mošomo… go homotša batho, go lamola dikgakgano, go rarolla mathata, bjalobjalo. Fela mamohla ke thakgetše ka gore ke memilwe go tla go amogela mpho. Ga se ka mehla fao batho ba mengwago go tla go amogela dimpho. Ke mang a sa ratego go amogela dimpho, kudu dimpho tša go swana le ‘ditšidifatši tša dihlare’ (coldchain) tšeo di dirago gore meento e phele e le maemong a go šomišega?” gwa botšiša Molekgotlaphethiši wa Maphelo Limpopo, Dr Phophi Ramathuba, moletlong wa go amogeladitšidifatši tša dihlare(coldchain units) go tšwa go Vodacom lefelong la go boloka dihlare tša mmušo Seshego ka Labone la 26 Mopitlo 2022.
“Go se swane le lena, Barena Soobramani le Golding, bao le bolelago ka dipalopalo e le dinomoro feela… ka mo kgorong ya rena ga re bolele ka dipalopalo eupša re bolela ka batho. Go rena ge re bolela dipalopalo, re bolela ka bommago le bopapago batho ba bangwe, re bolela ka bomalome, borangwane, bommane le bommamogolo ba batho ba bangwe. Ke gopola ka 2020 nakong ya ge meento e fihla. Batho ba ile ba re meento e tšea mengwaga go tšweletšwa le go hlahlobja pele e ka dirišwa go batho. Bjalo ye meento ya go tšweletšwa mo nakong ya dikgwedi tše robong (9) ke efe ye? Aowa, batho ba ba nyaka go re bolaya! Batho ba be ba re na Phophi o reng a dumela go šomišwa ke Mopresitente le Tonakgolo ka go mo romela gore a fe setšhaba sa gabo meento ya go bolaya? Go be go thwe Phophi o tliša khorona Limpopo. Ke be ke bonwa bjalo ka motho yo a ratago go bolaya batho ka meento,” Ramathuba a realo ka maikutlo.
“Mosegare ke be ke laetša sebete ge ke emaema ka mešomo ya ka ya letšatši fela bošego ke be ke lla gabohloko. Ke be ke ipotšiša gore na nna motho yo a hlahlilwego go šireletša le go boloka maphelo a batho, nka tla ka fetoga mmolai wa batho bakeng sa go ba phološa? Ke be ke lla bošego ka pelobohloko fela ge le hlaba, ke be apara sefahlego sa lešole mme ka tšwela pele ka mošomo wa ka ka kwešišo ya gore ga se megokgo ya ka eupša ditiro tša ka tšeo di tlišago pharologanyo magareng ga lehu le bophelo magareng ga setšhaba sa gešo. Tlhahlo le dikeno tša mošomo wa rena ke tša gore re phološe le go boloka maphelo a batho esego go a fediša”.
Go se swane le mehuta e mengwe ya dihlare, meento e swanetše go swarelela motonyo wo o rilego gore e kgone go dirišwa go phološa maphelo a batho. Ge meento e ka lahlegelwa ke go tonya go fihla maemong ao a rilego, bakeng sa go ba baphološi, meento e fetoga mpholo wo o ka bolayago bakeng sa go phološa batho. Ka gona,ditšidifatši tša dihlaredi bohlokwa kudu go boloka meento e le maemong ao e ka kgonago go šomišwa ntle le go hlolela balwetši mathata goba go beya maphelo a bona kotsing. Vodacom e re e dirile peeletšo ya R74 milione goditšidifatši tša dihlarediprofenseng ka moka tše robong mme Limpopo le humane kabelo ya R2,7 milione ya tšhelete yeo.
“Ke kwa le re mpho ya lena ke‘tirišo ya mašeleng’(expenditure). Ge o bolela ka go reka…go diriša mašeleng, e tšweletša kgopolo ya gore nke o lobile…nke o lahlile mašeleng. Ge o šomiša tšhelete go kaonafatša lenaneo la maphelo, yeo ga setirišoeupšapeeletšoya tšhelete. Ge o beeleditše tšhelete, o lebeletše gore e gole… e oketšege…e go direle manamane. Ka peeletšo ya lena, Kgoro e tla kgona go boloka meento ya yona e le seemong se sebotse sa go kgona go boloka maphelo a batho. Le dirile peeletšo go maphelo a badudi ba Limpopo bao ba tlago holega ka meento ya go bolokega. Gape le dirile peeletšo godimo ga maphelo a lena.
“E reng ke le botšeng… Tumelo yeo e lego gona yeo e phošagetšego ke ya go re maokelo le dikliniki tša rena tša mola magaeng ke tša go thuša badiidi le batho ba go hloka tšhelete. Taba yeo ga se nnete… maokelo le dikliniki tša setšhaba di thuša mang le mang go sa kgathalege gore na motho o na le tšhelete goba aowa. Akere bolwetši ga bo botše motho ge bo etla? Le fela le eya meketeng, dipolokong goba dikopanong mafelong a magae. Ba bangwe ba fela ba hlaselwa ke malwetši ba le mafelong a dinagamagae. Na ba thušwa ke dipetlela tša praebete tšeo di nyakago mašeleng a matelele? Aowa! Batho ba mathomo ba go ba bona le go ba thuša go okobatša maemo a bona pele ba romelwa dipetleleng tša praebete, ke wona maokela le dikliniki tše tša setšhaba ka gore ga di gane motho. Ka gona, peeletšo ya go tiiša gore meento le dihlare tše dingwe di phela di le maemong a mabotse, ga se feela peeletšo go setšhaba eupša le go maphelo a lena ka noši,” Ramathuba a realo a laetša ka fao dilo di tswalanego bophelong.
Ge a leboga Vodacom, Ramathuba o boletše gore o dumela gore tiragalo ye ke mathomo a segwera sa nako e telele magareng ga khamphani le Kgoro. Go fihlelela maemo ao badudi ba profense ka moka ba ka kgonago go ipshina ka ditirelo tša maphelo ka botlalo, Kgoro e nyaka badirišani ba go swana le Vodacom bao ba kwešišago gore go thekga mmušo go kaonafatša ditirelo tša maphelo, ga se go diriša tšhelete eupša go e beeletša godimo ga maphelo a setšhaba ao a tlago holega ka ditirelo tše dikaone.
------------------------------
MMEGI WA SEIPONE //June 11,
THABAMPŠHE, GaMasemola: Leboneng Art Development ke sekolo sa bokgabo seo se rutago dilo tša go fapana tša bokgabo bjalo ka go thala diswantšho, go betla dilo tša kota, go loga dipheta, go bopa dilo tša letsopa, theto, go opela le go bina mmino wa setšo. Setheo se se thomile go keteka Letšatši la Aforika ka 2017 mme sa keteka letšatši leo le ka 2018, 2019 le 2022. Ka 2020 le 2021, go swana le mekgatlo le ditheo tše dintši, Leboneng le paletšwe ke go keteka Letšatši la Aforika la lebaka la dikiletša tša dikgobokano go ya ka Molao wa Taolo ya Masetlapelo.
Ge a bolela ka moletlo wa Letšatši la Aforika la 2022, mothomi le moetapele wa Leboneng Art Development, Mna Mamogwane Nchabeleng, yo a tumilego ka leina la ‘Marumo’a Ngwato’ o re:
“Rena Maaforika re na le bofokodi bja go se hlomphe bagale le dipulamadibogo tša metse le ditšhaba tša gaborena. Ge o re bona re ilale re fihlile mogongwenyana bophelong, ke ka lebaka la bagale le mašupatsela ao a tlilego pele ga rena mme a re thulela tsela le go re fa tlhohleletšo ya go thoma dilo. Bjalo ka mašupatsela a rena, re nagana gore batho ba ba swanelwa ke tlotlo le tlhompho ba sa phela ka gore go re re fihle fao re fihlilego, ke ka lebaka la gore re eme godimo ga magetla a bona. Ke ka lebaka leo Leboneng Art Development e tšerego sephetho sa go hlompha ba bangwe ba mašupatsela a moletlong wa lenyaga wa Letšatši la Aforika ka lebaka la gore batho ba ba tlogetše mehlala setšhabeng sa gaborena – ke badimo b arena. Ge baetapele le mašupatsela a a sa hlompšhe ke rena bao re tsebago mediro ya bona, na re re ba ya go hlompšha ke mang?” gwa botšiša Marumo’a Ngwato a hloname.
Bao ba hlomphilwego ba akaretša Mna Sebope Nchabeleng yo e lego mothomi waThabampšhe City Rabbitsyeo lehono e tsebegago ka laThabampšhe Zozo Rabbitsle Mna Maswafo Lucas Sefoka yo a hlomilegoThabampšhe Black Killers. Dihlopha tše di hlomilwe mengwageng ya kua morago ya bo1975 mme di tlišeditše motse wa Thabampšhe lethabo, boipshino le boikgantšho. Mna Manankele‘Mafolofolo’Leshilo yena o hlomphilwe ka lebaka la seabe sa gagwe go merero ya ekonomi ka kgwebo ya gagwe ya go rwalela setšhaba mobu le meetse tša go aga, a ba a hloma dirapana, sa merogo le sa dienywa, fao a hloletšego baswa ba mmalwa dikgoba tša mediro. Gape dienywa le merogo ya gagwe di fa badudi dijo tša phepo e botse tšeo di nyakwago ke mmele.
Lekaleng la thuto, Leboneng Art Development e hlomphile mokgekolo Mamaribishane Rekgopetje Nchabeleng yo e lego morutiši wa mathomo go tšwa motseng wa Thabampšhe. Setheo se hlomphile morutiši gape e le matwetwe go tša setšo, Moruti Pitšadi Mothetele Nchabeleng yoo e lego serutegi sa mathomo sa Thabampšhe seo se swerego lengwalo la bongaka bja dithuto. Fela seo e be e se mafelelo…
Go legoro la setšo, Leboneng Art Development e hlomphile sehlopha seo ka mekgwa e mentši e lego lešupatsela go mmino wa setšo wa Sepedi – Mafološa-Nkwe-Thaneng. Sehlopha se sa baisa ba go apara dikhethe tša mebalabala ya ‘sekhotšhe’, se tumile Limpopo le Aforika Borwa ka bophara ka mmino wa sona wa go thabiša. Se ke sehlopha seo se lebeletšego bokamoso ka go phela se tsenyeletša maloko a mannyane gore sehlopha se dule e le mohlakamotala selemo le marega. Sefoka se amogetšwe ke moetapele wa sehlopha wa bogologolo, Mna Puleng Phala. Setheo se se hlomphile Mna Thamagana‘Max the Mixerboy’Mojapelo ka lebaka la lerato, thekgo le boikgafo tšeo a di laeditšego go merero ya setšo le bohwa. Setheo se se hlomphile gape le Kuranta ya Seipone ka karolo yeo e e bapetšego, e bile e tšwelago pele go e bapala ka go tsebagatša setheo sa Leboneng Art Development.
“Ye nngwe ya ditaba tša go nthabiša kudu ka moletlo wa Letšatši la Aforika wa 2022, ke gore re na le mmušo felo fa. Mna Oupa Makua yo e lego Mohlankedi wa Merero ya Setšo Masepaleng wa Selete sa Sekhukhune, o gona fa. Se se mpha tshepo ya gore ditaba tšeo di boletšwego fa, di tla fihla ditsebeng tša mmušo. Go ba gona ga mmušo fa, go mpha maatla a gore wona moraka wo re o hlomilego wo, lešatši le lengwe o tla fetoga legae leo bokgabo bo dulago go lona,” Marumo’a Ngwato a realo a myemyela ka lentšu leo le tletšego kholofelo.
------------------------------
MOGALE SEKWELA //April 12,
STEILOOP:Mmoleledi wa maphodisa a Limpopo wa maloba, Colonel Moatshe Ngoepe, o ile maikhutšong ka morago ga go hlankela setšhaba mengwaga ye 37. Go mengwaga ye ye 37, mokgalabje yo wa mengwaga ye 60 go tšwa motseng wa GaTaueatswala ka ntle ga Steiloop, o feditše mengwaga ye 27 e le mmoleledi wa maphodisa. O re o thabile ka ge a kgathile tema ya gagwe efela go boima go tlogela lapa la sephodisa.
Ngoepe o re o kgonne go šomišana le babegi ba ditaba ka go lekana ebile a ba abela tshedimošo ya maleba ka dinako ka moka. O kgonne go aga tšhomišano ya go hlweka ka tlhompho ntle le go kgetha mahlakore.
"Ge ke be ke thoma go ba lephodisa ka 1985, ke thomile ka go ba Setšene (sergeant). Ka hlahlošwa go ba Warrant Officer ka 1994. Go tloga moo ka ba Inspector ka 1996. Ke bile Mokapotene ka 2002 mme ka 2004 ka ba Mosuperintendent. Go tloga fao ke bile Lieutenant Colonel ka 2010 go fihla ge ke tlo ba Colonel pele ga ge ke tlo rola modiro," a realo ka boitumelo.
Ngoepe o re nako le nako ge go na le lefelo la tshenyo, o be a tseba seo a swanetšego go se dira mme a latela melao ya maphodisa ya go šomišana le babegi ba ditaba, (Criminal Procedure Act), Melao ya Melato ya Thobalano, Molaotheo wa Aforika Borwa le melao e mengwe.
O ile a thopa sefoka sa go ba mmoleledi o mokaone wa Limpopo ka 2005 le go ba Mošomi yo Mokaone wa Ngwaga wa Taolo ka 2018.
O re o ile go gopola go šomela setšhaba sa Limpopo le naga ka bophara bjalo ka lephodisa. "Gabjale ke ile go ba le nako le ba lapa la ka mme ka thoma go šomela diprojeke tša setšhaba mo ke hlokegago gona. Ke gopotše gape bophelo bja ka bja sedumedi bjalo ka leloko la kereke ya Zion Christian Church," gwa realo Ngoepe.
O hlohleletša baboleledi ba bangwe gore ba hlomphe ebile ba be le tšhomišanommogo e botse le babegi ba ditaba ka moka mme ba sware babegi ba ditaba ka go lekana.
------------------------------
KGAPANE:Mokgadi Banda o be a thabile ge kgopelo ya gagwe ya go agelwa ntlo ya RDP e dumelelwa ka 2021. Mosadi yo wa mengwaga ye 37 go tšwa motseng wa Masenkeng go la Kgapane ka ntle ga Bolobedu o be a tseba gore o ile go tlogela go robala le mosetsana wa gagwe wa mengwaga ye 13 mme a ba le sekgoba sa sephiri.
Lethabo la gagwe le ile la fetoga manyami ka morago ga gore mošomi wa Kgoro ya CoGHSTA a mmotše gore a ka se hwetšeb ntlo ya RDP ka ge a na le ntlo ya kgoparara ka lapeng la gagwe.
Mokgadi o re gore pelo ya gagwe e kwe bohloko kudu ke gore rakontraka o epile motheo (foundation) mme a sepela ntle le go thoma go aga. "Ntlo ya kgoparara yeo go bolelwago ka yona ke diphapoši tše pedi feela, e lego ya go robala le ya go apeya," a realo.
O boditše Seipone gore ga a kgone go kwešiša gore go kgonagala bjang gore ntlo ya phapoši tše pedi e bonagale e le ya kgoparara. "Ke sepetše le motse wo mme ke bone malapa a mantši a ntlo tša dikgoparara tša go feta ya ka efela a agetšwe dintlo tša RDP," a realo ka ngongorego.
O re go boima go robala le ngwana wa gagwe ka ge a le sehleng sa bokgarebjana. "Go ba boima go feta ge molekane wa ka a swanetše go nketela ka gore ngwanaka o gapeletšega gore a re širogele. Ke tšhoga gore ngwanaka o tla thoma go hloya molekane wa ka ge a nketetše ka gore ge a nketetše o gapeletšega go re širogela. Go na le dilo tše dingwe tšeo a tšhabago go di dira pele ga ka mme o hloka nako le sekgoba sa gagwe sephiring," gwa realo Mokgadi.
O re o be a tla oketša ntlo ya gagwe ge nkabe a na le mošomo. Mokgadi o re nako le nako ge a botšiša ka RDP ya gagwe, o išwa godimo le fase ntle le thušo.
Mmoleledi wa Kgoro ya CoGHSTA, Hitekani Magwedze, o re leina la Mokgadi le ka gare ga bao ba dumeletšwego go agelwa dintlo
"Efela ka lebaka la seemo sa madulo a gagwe ao a lego kaone ge go bapetšwa le ba bangwe, yena le ba bangwe ba šutišeditšwe morago lenaneong. Ba tlo agelwa ka morago ga gore bao ba hlokago kudu go swana le ba go dula ka mekhukhung le dintlo tša go senyega, ba agelwe," gwa realo Magwedze.
------------------------------
POLOKWANE:Tonakgolo ya Limpopo, Mna Chupu Mathabatha, o tšweleditše matshwenyego a gagwe ka Masepala wa Selete sa Mopani ka ge o hweditše pego ya ‘go beya diatla hlogong’ (disclaimer) nakong ya dipoelo tša ditekolo tša mašeleng tša Molekodipharephare wa Dipuku tša Ditšhelete. O re maemo a go beya diatla hlogong a ra gore go na le se sengwe seo masepala o se khutišang goba masepala o nyatša batho bao o swanetšeng go ba šomela. Maemo a ‘go beya diatla hlogong’ ke maemo ao go wona go se nago dipampiri tša ditšhupamelato le ditefo tšeo di dirilwego, maemo ao go wona mašeleng a dirišitšwego eupša go sa bonale gore a dirišeditšwe eng… maemo a hlakahlakano fao Molekodipharephare a fetšago a beile diatla hlogong mme a sa kgone go ngwala pego.
Mathabatha o be a bolela nakong ya Foramo ya Makala a Mmušo (Inter-Governmental Forum) ya go ikgetha ka Laboraro la 30 Hlakola 2022 mo Polokwane nakong ya ge go be go bolelwa ka go aga dimasepala tša selegae tša go kgwahla, go tliša seemo se sekaone sa mašeleng a dimasepala le go lekola seemo sa ditšhelete tšeo di kolotwago dimasepala. O laetše balekgotlaphethiši ba Dikgoro tša COGHSTA le ya Mašeleng A Profense (Treasury) gore ba dire dinyakišišo ka seemo se sa pego ya go beya diatla hlogong go ya le ka melao ka ge seemo se se sa amogelege.
"Ke tshwenywa ke gore masepala wo o re bušeditše morago lefaseng la dipego tša go beya diatla hlogong. Re rile rena re profense ya go hloka dipego tša go beya diatla hlogong fela dipoelo tše di re boetša fao. Bjalo re ka se boele morago," gwa realo Mathabatha a betše.
O re dinyakišišo tše di tla lebelela modu wa tlholego ya tshenyo ya mašeleng le taolompe le go tla ka dintlha tša tharollo tšeo di swanetšego gore di alafe bothata bjo le semetseng.
Nakong ya dipoelo tša mašeleng a dimasepala a go feta, godimo ga dimasepala tše 27, masepala o tee o hweditše poelo ya pego ya go hlweka, tše 15 tša hwetša dipego tša go hloka bososi (unqualified audit opinion), tše lesome (10) tša hwetša dipego tša go ba le bosodi (qualified audit opinion) mola Masepala wa Mopani o hweditše pego ya go beya diatla hlogong (disclaimer).
Kopano ye e be e tsenetšwe ke dimeyara go ralala le profense. Mathabatha o hlohleleditše gore go hwetšwe ditsela tša go thuša dimasepala gore di godiše ekonomi tša tšona. "Tlala e atile, tlhokego ya mošomo e godimo, ditirelo tša setšhaba di a fokola ebile ekonomi ya selegae e a tekateka. Ke ipiletša gore go be le ditsela le mananeo a go tlo godiša ekonomi ya selegae gore re kgone go hlola dikgoba tša mešomo le go fokotša tlala," a realo.
Moetapele wa Molaodipharephare wa Arforika Borwa wa Sekgao sa Kgwebo sa Limpopo, Stephen Kheleli, o laeditše gore go fokola maemong a mangwe a dimasepala go nyaka maikemišetšo a baetapele gore diphetogo di tšwelele.
"Go matlafala ga dipoelo tša mašeleng a dimasepala tša Limpopo go a bonagala," a realo.
------------------------------
------------------------------
MMEGI WA SEIPONE //March 22,
POLOKWANE:Ka morago ga go dula ka tlase ga Kgoro ya Tlhabollo ya Leago nako e telele, thuto ya bomapimpana mafelong e tla boela gae go thoma ka 01 Moranang 2022. Ka ge e le thuto esego tirelo ya leago, potšišo yeo ba bangwe ba felago ba e botšiša ke gore gabotse thuto ya bomapimpana e be e nyakang go Kgoro ya Tlhabollo ya Leago? Mohlomongwe go sa kgathalege mabaka ao a ka tšweletšwago, nnete yeo e šalago ke gore thuto ya bomapimpana ke thuto.
Bagologolo ba re‘Thoka (molamo) ge e tla bolaya, e kwala marethong’. Seema se se šupa gore ge taba e tla loya, ya butšwa gore e be tabataba, e swanetše go kwala di tloga fase. Ge motho a foša thoka goba molamo, ke maatla a go tšwa legetleng fao e rethewago gona ao a go botšago gore na thoka yeo e ka bolaya selo goba aowa. Ge thuto ya bomapimpana e laolwa ke Kgoro ya Tlhabollo ya Leago esego ya Thuto, na seo go ka thwe ke maretho a makaone a thuto? Sephetho sa go fetišetša taolo ya thuto ya bomapimpana go Kgoro ya Thuto ke kamogelo ya gore Kgoro ya Tlhabollo ya Leago ga se gagaboyona. Potšišo yeo motho a ka e botšišago ke gore na Kgoro ya Tlhabollo ya Leago e ka kgona go retha thuto ya bomapimpana ka maretho ao o ka dirago gore bana ba ge ba thoma sekolo, e be gore ba itokišeditše sekolo ka botlalo? Afaeye?
Ba bangwe ba šupa gore mathata a dipoelo tša go se kgahliše tša marematlou ga di thome ka go marematlou… aowa. Go fokola ga dipoelo tša marematlou go thoma ka thuto ya bomapimpana… bo thoma marethong. Ba bangwe ba re bakeng sa go fa thuto ya bomapimpana maretho a maleba ao a ka thušago barutwana go sepela ka thelelo lenaneo la thuto ka botlalo, go fihla gabjale, barutwana ba be ba rethwa ke Kgoro ya Tlhabollo ya Leago gomme Kgoro ya Thuto e ba humana ba sepela ka lebelo leo le rethilwego ke kgoro e nngwe. Ba bangwe ba re mo ke fao mathata a thuto a thomago gona – marethong. Bofokodi bja thuto bo letše marethong!
Na fo fetišetšwa ga thuto ya bomapimpana go Kgoro ya Thuto bokgoni bja go retha thuto ka mokgwa wa maleba go e iša katlegong? Na ka go fetišetšwa ga thuto ya bomapimpana go Kgoro ya Thuto setšhaba se ka letela dipoelo tše dikaone tša marematlou mengwaga yeo e tlago? Goba tšeo ka moka di tla bonwa ke nako?
------------------------------
MOGALE SEKWELA //March 22,
MOLETJIE:Bakgekolo le bakgalabje ba legae la batšofe laPhuti Molapo Journey of Hopeba be ba thakgetše kudu nakong ya ge ba abelwa dimpho. Se ke ka morago ga gore bašomi ba Kgoro ya Ditirelo tša Tshokollo, bao ba tšerego karolo dipapading tša matsogo tša naga mo Limpopo, ba ile ba kgoboketša tšhelete ya go reka dimpho tšeo.
Ye ke ye nngwe ya karolo ya go thuša setšhaba yeo ba e dirago go gongwe le go gongwe mo ba fihlago gona go raloka dipapadi tša bona ngwaga ka ngwaga. Kabo ya dimpho e diragetše legaeng le la batšofe go la Kwena Moloto 1, Moletjie, ka ntle ga Polokwane ka Laboraro la 16 Hlakola 2023.
Mopresitente wa papadi ye, Mpumi Ntshangase, o re ba kgethile go abela legae le la batšofe dimpho gore ba ba thabiše. "Ke nepo ya rena go netefatša gore mo re ralokelang dipapadi tša rena gona, re nyaka projeke ya go tšwela setšhaba mohola mme ra e thuša. Re kgethile legae le go ba bontšha gore ge ba le mo, ga se ba lahlege. Re nyaka gore ba ikwe ba ratega ebile ba tsebe gore re na le taba le bona," a realo.
Dimpho tšeo ba di hweditšego di akaretša sedirišwa sa go apeya ka gase, dijo, diaparo le mapai. Hlogo ya lekala la Methopo ya Batho lekaleng la Limpopo, Mpumalanga le North West, Ruth Letsoalo, o re dipapadi tša matsogo di tšweletša bophelo bja go hlweka magareng ga bašomi ba bona.
"Se ke go netefatša tšhomišano ya go hlweka gammogo le bophelo bja go hlweka magareng ga batho. Re bontšha gore Kgoro ga e hlokomele feela bagolegwa eupša gape e na le taba le maphelo a bašomi ba yona. Bophelo bja go hlweka bo thoma ka mmele wa go hlweka, wa go phela gabotse," gwa realo Letsoalo.
Batšofe ba ile ba bina kudu ebile ba opela nakong ya ge ba hwetša dimpho tša bona. Mohlami wa legae le, Koko Phuti Molapo (67), o re o thomile legae le ka 2013.
O re leeto la gagwe le be le se bonolo efela o kgonne go tšwelela. "Ke hlokometše batšofe ba 24, ba 16 ke bakgekolo mme 8 ke bakgalabje. Ba a hlapa, ba ja ebile ba robala gona mo. Le ke lona legae la bona. Ke leboga Modimo ka dimpho tše ka gore di ile go thuša batšofe ba rena kudu," a realo ka lethabo.
Batšofe ba boditše Seipone gore ba ile go ipshina ka sehla sa marega ba sa kwe go tonya. Koko Masefoko Macheru (91) o re o fela pelo ya go šomiša dimpho tša gagwe.
"Sa go nthabiša kudu ke gore go na le batho ba bangwe bao ba gopolago ka rena batšofe," a realo a phophoma lethabo.
------------------------------
POLOKWANE: Tona ya Basadi, Baswa le Batho ba Bagolofadi, Maite Nkoana-Mashabane, o re basadi bao ba tšweletšago 60% go fihla go 80% ya tša temo mo Aforika Borwa ba angwa ke phetogo ya leratadima (climate change). Nkoana-Mashabane o be a bolela nakong ya poledišano ya Khomišene ya Ditšhabakopano go seemo sa basadi go la Polokwane ka Labobedi la 8 Hlakola 2022.
Poledišano ye e swerwe ka fase ga hlogotaba ya:"Go fihlelela tekatekano ya bong le go matlafatša basadi le makgarebe phetogong ya leratadima, naga, melao le mananeo,"
O bontšhitše mathata ao basadi ba hlakanego le wona ka lebaka la twatši ya khorona ge ba be ba hlokometše malapa a bona. O re go bohlokwa gore ba boledišane ka moo phetogo ya leratadima e amago maphelo a bona.
O re balemi ba basadi ba hlakana le mathata a ekonomi le go hloka thekgo ya tšhelete gore ba kgone go godiša mašemo a bona. Ntle le gore bontši bja basadi ba tsenetše tša temo, tekatekano ya bong e tšwela pele go tšhošetša karolo ya bona ya go tlala go merero ya temo.
"Bong le phapano ya mogolo tšeo di bego di le gona mengwageng ya go feta, di sa le gona le gonabjale. Re nyaka go bona tsošološo ya taba ye go temo gore go be le tekatekano ya maleba. Na kgane go na le phapano ge monna le mosadi ba hlagola ka tšhemong? Na banna ba hlagola go feta basadi? Ge e le gore ba hlagola go swana, megolo ya bona e reng e fapana?" gwa botšiša Nkoana-Mashabane.
O re basadi ba ka gare ga tšweletšo ya mafapa ka moka a ekonomi ka ge taba ye e netefaditšwe ke tumelelano ya 2012 ya Rio+20. Tumelelano ye e diretšwe go netefatša gore basadi ba ba le menyetla le ditokelo tša go lekana le tša banna go dibaka tšeo di hlolwago ke go lwantšhana le phetogo ya leratadima.
"Se se nyaka gore basadi ba matlafatšwe mme kgethologanyo kudu go temo, maatla, maphelo, thuto le tšweletšo ya mešomo di fedišwe. Bjalo ka mmušo, re matlafatša ekonomi ya basadi ka gore basadi ke bona ba fepago bana le malapa," gwa realo Nkoana-Mashabane.
Ge a be a bolela legatong la Tonakgolo, Chupu Mathabatha, Molekgotlaphethiši wa Kgoro ya Hlabollo ya Leago, Mma Nkakareng Rakgoale, o re ba tšeya monyetla wo go lekodišiša tše botse tšeo mmušo o di fihleletšego go netefatša gore ditokelo tša basadi, matlafatšo ya ekonomi le tekatekano ya bong di a fihlelelwa.
"Limpopo e na le palo e kgolo ya basadi mme 53% ya ditulo tša Lekgotlatheramelao di dutšwe ke basadi. Re swanetše go tšeya monyetla wo go lebelelana le mathata ao a thibelago tšweletšo le tlhabollo ya basadi ba rena," gwa realo Rakgoale.
------------------------------
GARAPHAHLELO:Ngwana wa Tebogo Machethe, Lesedi (13), o belegwe a na le bogolofadi bja go ama bokgoni bja go ema le go sepela (spastic cerebral palsy).Bogolofadi bjo bo palediša ditho tša mmele go tielela mme bana ba go ba le bogolofadi bjo ga ba kgone go bolela, go dula le go sepela.
Mme yo wa mengwageng ye 34 go tšwa motseng wa GaRaphahlelo, go la Sekgosese ka ntle ga Modjadjiskloof o re o ile a tšhoga kudu ge a botšwa ka bogolofadi bjo. O re o ile a amogela seemo sa ngwana wa gagwe mme a ithuta go phela le yena. Ge Lesedi a thoma go gola, o ile a lemoga gore go na le batswadi bao ba swabišwago ke bana ba bona ba bagolofadi. Ba ba tswalelela ka dintlong tša bona gore ba se raloke ebile ba se bonwe ke batho.
"Go emiša se, ke leetong la go ruta batswadi ka bogolofadi bja bana gore ba kgone go amogelega setšhabeng. Ke nyaka gore batswadi ba go ba le bana ba bagolofadi ba hlakane mmogo, re kgone go thušana le go thekgana ge re hlakana le mathata," Tebogo a realo.
Tebogo o boditše Seipone gore o dira se ka ge a lemogile gore go sa na le batho bao ba sa swarego bagolofadi gabotse ebile ba ba bitša ka maina a mehuta. Tshwaro ye e dira gore batswadi ba khutiše bana ba bona.
"Ga go botse go khutiša bana ba efela ba bangwe ba khutišwa ke lebaka la gore ba bitšwa ka maina a mehuta mme ba bangwe ba re maemo a bana ba bona ke ditlamorago tša boloi. Bjale kgopolo e tlile go nna gore ke swanetše gore ke rute batho ka seemo sa maphelo a bana ba rena. Re swanetše gore re tšwetše pele ditiragalo tša tshedimošo ka bogolofadi go swana le ge go dirwa ka kankere le dikokwanatlhoko tše dingwe," gwa realo Tebogo a sa metše mare.
O re batswadi ba bana ba bagolofadi ba swanetše go tla mmogo, ba thušane go fenya meleko yeo ba hlakanago nayo letšatši ka letšatši ge ba godiša bana ba bona.
Adelaide Motau (40) o re bjo bongwe bja mathata ao a hlakanago le wona ge a godiša ngwana wa gagwe wa mengwaga ye 15 ke gore o palelwa ke go nyakana le mošomo.
"Ke thabela thekgo yeo ke e hwetšago go Tebogo. Gabjale ga ke tšhabe go bontšha batho ngwana wa ka," a realo ka boitshepo.
------------------------------
MOGALE SEKWELA //March 03,
POLOKWANE:Solly Malatsi Legacy Foundation (SML), ka kgwerano le kantoro ya Taiwan Liaison mo Aforika Borwa, e thomile ka kimollo ya yona ya dijo go batho. Se ke ka nepo ya go thekga malapa a go hlaka metsemagaeng moo malapa a 50 a go akaretša baswa ba go raloka kgwele ya maoto magaeng, malapa a go hlokomelwa ke baswa le bana gammogo le ao a hlokometšwego ke motswadi o tee, a ilego go holega.
Kimollo ye ke projeke ye nngwe yeo e dirwago ngwaga ka ngwaga. Ye nngwe ya dikimollo e akaretša go aba mengatwana ya letlhapo go basetsana le ditulo tša go thetha go bagolofadi.
Modulasetulo wa SML, Solly Malatsi, o re mathomo a ngwaga a na le kgatelelo ya mogopolo ka ge malapa a go hlaka a le ka gare ga kgatelelo ya go lefela dikolo, go reka diaparo tša sekolo le go reka tše dingwe tšeo di hlokegago ka malapeng.
“Re tšere sephetho sa go thuša malapa a mathomong a ngwaga gore re a imolle. Dijo tše di ile go ba fepa dikgwedi tše mmalwa tšeo di latelago,” gwa realo Malatsi.
Malatsi o lebogile kantoro ya Taiwan Liaison ka thekgo ya yona yeo e tšwelago pele go thuša badudi. Yo mongwe wa bao ba holegilego, Jermina Sithole (54), o lebogile thekgo yeo a e hweditšego.
“Go kgwatha pelo go bona baetapele ba baswa mafelong a rena go swana le Solly Malatsi le sehlopha sa gagwe ba dira ka moo ba kgonago go thuša batho ba go hloka go swana le rena. Modimo a ba hlogonolofatše gore ba tšwele pele ba thuša batho ba bangwe,” gwa realo Sithole.
Madala Thomas Mohlakamotala (79) o re dijo tše di ile go thuša go mo fepa gammogo le ditlogolokhukhu tša gagwe nako e telele. “Re hlogonolofaditšwe go ba ka gare ga bao ba holegilego ka se. Ke ba hlohleletša gore ba tšwele pele go thuša ditšhaba,” a realo ka lethabo.
Taiwan Liaison (Ambassador) mo Aforika Borwa, Anthony Ho, o re naga ya bona ya Taiwan e aba tokologo, ditokelo tša batho, melao, tlhokomelo le tše dingwe le Aforika Borwa.
“Go aba dijo tše go laetša lerato le thekgo go tšwa go batho ba Taiwan go ya go malapa a go hloka a Aforika Borwa. Re tshepa gore thušo ye e tlo thuša go imolla tshenyo ya twatši ya khorona go metsemagae,” gwa realo Ho.
------------------------------
GASEKGOPO:Gilbert Mohale o tshwenywa ke kgatelelo ya mogopolo ka morago ga gore motlogolo wa gagwe wa mengwaga ye 24 a thube galase ya ka pele (windscreen) ya sefatanaga sa gagwe le sellathekeng.
Se ke ka morago ga gore monna yo wa mengwaga ye 58 go tšwa GaSekgopo ka ntle ga Modjadjiiskloof a be le modiro ka lapeng la gagwe ka la 26 Diphalane 2021 fao motlogolo wa gagwe a ilego a utswa sellathekeng sa gagwe le madila.
O re o ile a yo bolela le yena efela motlogolo yo a thoma go mo tsogela maatla. “Ke moo a ilego a thuba sefatanaga sa ka a ba a senya le sellathekeng. O ile a ba a mpetha,” a realo ka go befelwa.
Mohale o re o butše molato mme motlogolo wa gagwe a golegwa letšatši la go latela. “O ile a lokollwa ntle le peila ka ge e be e le mathomo a dira molato. Letšatši la tsheko le ile la bewa go la 8 Dibatsela efela a palelwa ke go iponagatša,” a realo.
O re tumelelo ya go golega e ile ya tšwa efela a se golegwe. “Ke ile ge ke botšiša ka botšwa gore tumelelo ya go golega e fetilwe ke nako (expired). Ke palelwa ke go kwešiša gore naa tumelelo ya go golega e felelwa ke nako bjang mme ke gonona gore se sengwe ga se sepele ga botse molatong wo,” gwa realo Mohale a šikinya hlogo.
O re ga a dumele gore motlogolo wa gagwe o ile a golegwa. “Ke šomišitše mašeleng a go lekana R1 300 ke lokiša sefatanaga mme ga ke na ye nngwe yeo nka e šomišago go lokiša sellathekeng. Se se nkamile gampe ka gore ke na le bolwetši bja madiamagolo (high blood pressure) le bja pelo. Maphodisa a bonagala a se na taba le molato wa ka,” a realo.
Mohale o nyaka ge maphodisa a efa molato wa gagwe šedi ka ge o tšeya nako go fela. “Motlogolo wa ka o swanetše gore a dule kgolegong gore a ithute molao,” a realo.
Mmoleledi wa maphodisa Brigadier Motlafela Mojapelo o re molato wo o sa tšwela pele. O re letšatši la mafelelo moo go ilwego kgorong ya tsheko e be e le la 11 Pherekgong 2022 mme la šutišwa go ya go la 22 Hlakola 2022.
“Ga go na tumelelo ya go golega yeo e ilego ya tšwela mogononelwa ka gore kgoro ya tsheko e mo lokolotše ka peila ya mahala. Ge tumelelo ya go golega e ka tšwa, e tlo dula e le bjalo go fihla mogononelwa a golegwa. Ga e fetwe ke nako,” gwa realo Mojapelo.
------------------------------
------------------------------
MMEGI WA SEIPONE //March 03,
POLOKWANE:“Le ge bjalo ka khamphani re tsebega ka go aba inšorense ya nako e kopana, Santam ga e mabapi le inšorense feela… aowa. Bjalo ka khamphani re kgathalela tikologo… re tsenya diatla tša rena ka gare ga merero ya tikologo. Ka lebaka la diphetogo tša leratadima, re a lemoga gore tšhošetšo ya masetlapelo e hlatlogile. Re nyaka go boloka, go kaonafatša le go šireletša tikologo ya rena. Khamphani ya rena e aba inšorense kudu go matšhošetši a komelelo, mollo le mafula,” gwa realo Mna Simon Morilly yo e lego Molaodimogolo wa Mananeo a Bakgathatema wa Sanlam moletlwaneng wa go saenela kwano hotelengtsoko mo Polokwane ka 11 Dibokwane (Febereware) 2022.
“Lenaneo la rena le dimasepala le thomile ka 2011 mme go fihla mo nakong ye re šoma le dimasepala tša dilete tše senyane (9). Morero wa rena ke wa go matlafatša dimasepala gore ge masetlapelo a ka tšwelela, a humane di itokišitše. Modiro wa rena o ithekgile godimo ga go hloma segwera sa go tshepana le go thekgana le bakgathatema ba rena gore re be le tirišano ya nako e telele. Go phafoša setšhaba ka bohlokwa bja go hlokomela le go šireletša tikologo, re na le phadišano ya dikolo ka masetlapelo. Re na le ditlabakelo tša go dirišwa nakong ya masetlapelo ke tše. Re ya go di fa masepala le dimasepala tša selegae bjalo ka mpho. Go ya go hlongwa komiti ya go sepetša morero wo mme yeo ke komiti yeo le swanetšego go e botšiša go ikarabela go tšeo di diregago ka lenaneo le eupša le gona go e thekga. Ka fao re ratago tirišano ye, re šetše re beeleditše R850 000 go thekga lenaneo le mo CDM,” Morilly a realo ka boitshepo ge a eya go dula fase.
“Go šogana le ditaba tša masetlapelo ke karolo ya boikarabelo bja Capricorn District Municipality (CDM). Bjalo ka masepala, re na le boikarabelo bja go šireletša maphelo, dithoto le tikologo yeo setšhaba se phelago go yona. Masetlapelo a ama tikologo, maphelo a batho le tša boiphedišo gampe. Masetlapelo a na le bokgoni bja go boetša tšwelopele le tlhabologo morago ka go senya ditsela, maporogo, mafarahlahla a meetse, mohlagase le kelelatšhila. Fela ga go na fao re ka tšhabelago masetlapelo gona… sa rena ke go ba le bokgoni bja go šogana nawo ge a diragetše,’ gwa realo Meyaraphethiši wa CDM, Cllr Mamedupi Teffo, ge a ikarabela moletlwaneng woo.
“Taolo ya masetlapelo ke modiro wo o raraganego kudu ka gore re na le mehutahuta ya masetlapelo. Masetlapelo a komelelo, mollo, madimo le mafula a thomile go ata matšatši a. Go bohlokwa gore ka moka re phele re itokišeditše wona. Re duma gore setšhaba ka moka se kwešiše gore thibelo ya masetlapelo ga se boikarabelo bja masepala o nnoši… go thibela masetlapelo ke boikarabelo bja rena ka moka! Re ithuta se sengwenyana ka masetlapelo ao a diregang fela ka moka re swanetše go ipofa go morero wa go thibela masetlapelo bokaone.
“Bjalo ka masepala, ke lethabo le legolo kudu go rena go saena tumelelano ye le Santam. Re leboga Santam le go e gokarela ka matsogo a mabedi ge e ikemišeditše go beeletša godimo ga masepala wo go merero ya masetlapelo. Re leboga dimpho tšeo e re filego tšona go laetša gore e tiišitše ka ganong. Mna Morilly, rena mo CDM ga re kwane le baeng ba bošegwana bjo tee mme ge bo esa ba nyamelela bjalo ka phoka. Rena re nyaka segwera sa matšatši a mantši… sa mengwagangwaga; setswalle sa go botega… sa go kgotlelela…sa go se katakatele morago,” ka go swaswa Meyaraphethiši o ile a realo ge a ruma.
------------------------------
SESHEGO:Batswadi ba boifela maphelo a bana ba bona mme ba tshwenyega gore ka tšatši le lengwe ba tla ya sekolong ba se sa bowa gae. Se ke ka lebaka la gore morutwana wa sekolo sa tlase sa New Look go la Extension 71B ka Seshego ka ntle ga Polokwane o lomilwe ke noga matšatšing a mathomo a beke ya Dibokwane a le sekolong.
Ge batswadi ba be ba sa tšhošitšwe ke se, go ile gwa tsupologa noga yamokopa(cobra) bošegong bja Labobedi la 8 Dibokwane sekolong se. Batswadi ba dumela gore noga ye e dula sethokgweng seo se lego ka gare ga sekolo. Go kgatišo yeo e gatišitšwego ke batswadi, go bonagala batswadi ba tšhošitšwe ke noga ye nakong ya ge moswari wa dinoga a e swere.
Batswadi ba re sekolo se ga se hlwekišwe gabotse mme ba nyaka gore sethokgwa se se tlošwe ka ponyo ya leihlo. Linah Sathekge (40) o re ba tshwenywa ke gore yo mongwe wa barutwana a ka no lahlegelwa ke bophelo ka lebaka la go longwa ke noga.
“Re nyaka gore sethokgwa se se tlošwe. Ka ntle le ka fao, re ile go tšeela molao matsogong a rena. Re ka se dumelele maphelo a bana ba rena a le kotsing,” a realo ka go befelwa.
Ba re ga se mathomo noga e bonwa sekolong se ebile go thwe go na le dinoga tše kotsi tšeo di dulago sethokgweng ka sekolong. Norah Maela (33) o re bana ba gagwe ba boifa go ya sekolong.
“Ke goga boima gore ke ba hlohleletše go ya sekolong mme ke gapeletšega go ba felesetša go netefatša gore ba fihla sekolong mesong e mengwe le e mengwe. Ba boifa dinoga,” a realo ka go tshwenyega.
Lesedi Mampa (26) o re go nyakega tharollo ka pela. “Re ka se kgone go phela ka letšhogo. Nako le nako ge mogala o lla, re a tšhoga re nagana gore mohlomongwe ke mogala wa go tšwa sekolong go re tsebiša gore ngwana o lomilwe ke noga,” a realo.
Mmoleledi wa Kgoro ya Thuto, Tidimalo Chuene, o netefaditše gore go na le pego ya morutwana yoo a lomilwego ke noga. “Maloko a Lekgotlataolo la Sekolo a ile a hlwekiša sekolo ka go se fothela pele di ka bulwa ka Pherekgong. Bašomi ba tšhireletšo ba bone noga ye ya mokopa e leka go tsena ka sekolong. Badudi bao ba bego ba le gona go thuša, ba netefaditše go tseba ka noga e kgolo yeo e phelago e sepela maswikeng le mmileng bošego,” a realo.
Chuene o re ga go yo a tšwelego kotsi mme bašomi ba Merero ya Tikologo le Diphaka go la masepala wa Polokwane ba biditšwe go tšeya noga ye.
------------------------------
LEBOWAKGOMO:Tonakgolo Chupu Mathabatha o hlatholotše polelo ya gagwe ya maemo a profense ka Labone la 24 Dibokwane ntlong ya Lekgotlatheramelao, Lebowakgomo.
Mathabatha o be a sa bolele a metša mare nakong ya ge a swere taba ya bomenetša. O re nakong ya ge ba tsena pušong ka 2013, ba ile ba tšeya kano ya go lwantšhana le bomenetša, tshenyo ya mašeleng le didirišwa tša mmušo.
O be a bolela a lebišitše go dipoelo tša Sekgao sa go Ikgetha sa Dinyakišišo sa go Ikgetha (SIU) go dikgonono tša tšhomišompe ya mašeleng mabapi le twatši ya khorona.
"Ke amogela dipoelo tša SIU mme re ikana go netefatša gore maele ka moka a ile go phethagatšwa. Re ile go šoma le National Prosecuting Authority (NPA), ra e thekga ge e šogana le bao ba sa latelago molao," a realo.
Mathabatha o re ba ile go šoma gape le ba Asset Forfeiture Unit mošomong wa bona wa go netefatša gore ba buša mašeleng ka moka ao a utswitšwego mmušong mme ga go yo a tlago šireletšwa. O re ka se sebaka, profense ya Limpopo e ka gare ga maemo a mabotse a mašeleng go tloga mola a tsenago pušong mme ga go na lebaka la gore bao ba tlago go tšwela pele go buša ba bušetše profense ka gare ga mathata a mašeleng.
Ge a be a bolela ka ekonomi ya profense, o re ba kgonne go goketša babeeletši bao ba kgobokeditšego R170 billione ka nepo ya go hlola mešomo ye 48 000 mengwageng ye mehlano go ya go ye lesome yeo e tlago.
"Lenaneong la rena la go thekga baswa go tša temo, re kgonne go tsentšha dialoga tše 120 tša baswa lenaneong la temo gore ba kgone go hwetša boitemogelo," a realo ka boikgantšho.
Mathabatha o re ba kgonne go abela batho ba go hlaka dintlo tša go lekana 3 108. "Re kgonne gape go abela batho bao ba ka kgonago go ikagela ditene tša go lekana 1 948," a realo.
Ge a be a bolela ka dikolo, o re ba kgonne go fetša go aga mananeo a kelelatšhila dikolong tše 135. O re gabjale ba gare ba aga mananeo a kelelatšhila dikolong tše dingwe tše 27. "Re beile mašeleng a go lekana R455 millione go dikolo tše 47," gwa realo Mathabatha.
O re dikontraka tša go aga ditsela tše 20 di gare di a kgatlampana. "Ngwageng wa mašeleng wa 2022/2023, re ile go thoma ka kontraka ditseleng tše 13 profense ka bophara,"
"Re ile go thoma go aga diofisi tša magoši a Bakone ba Matlala, Majeje, Raphahlelo, Bakwena ba Matsepe, Manoke le Davhana," a tshepiša bjalo Mathabatha.
------------------------------
MMEGI WA SEIPONE //January 31,
GANCHABELENG, GaDebeila: Tše nkego le yona e be e laleditšwe monyanyeng bjalo ka rena, pula ya ntshe e ile ya akga dinao mme ya tšholla megokgo ya yona ya lethabo esale mesong gore e tle e re ka merithi, e be gore e kgebišitše pelo gore le yona e tle e ipshine ka go keteka monyanya. Nnete ka merithi pula e be e fetile go šetše megobjana ya meetse mo le mola, lefase le kolobile gabotsana mola tšhweu ya legodimo e be e ntšhitše la mohlagare e bogetše banyadi ntle le go fahlwa le ge e ka ba lefofana la leru. Letšatši e be e le 26 Manthole 2021, lefelo e be e le GaNchabeleng, gaDebeila, mola dinaledi tša letšatši e be e le Ngwato le Mahlako (goba o nyaka gore Thaane le Shokoane?).
Batho ba be ba phatlaletše le lebala… ka tlase ga meriti ya mehlare goba ya dintlo mola ba bangwe ba be ba ikadile godimo ga malwala goba maswika. Ditente tše dikgolo tše ditšhweu tše pedi di be di hlomilwe lebaleng mme batho ba be ba utametše letšatši ka tlase ga tšona fela ya boraro e be e se tente… Ya boraro e be e le ‘holo’ e botse e kgolo e tšhweu ya go agwa ka galase yeo e ka bokanyago batho ba go feta 100. Mebalamegolo ya monyanya e be e le botalamorogo le gauta. Sefala seo se bego se rokame ka holong, se be se lebane le mojako wa holo. Go sepelelana le mebala ye, ka mahlakoreng a mabedi a holo ditulo tšeo di bego di bapile le ditafola di be di bofilwe ka mašelana a gauta goba a botalamorogo… ditulo di be di bofile dithai! Ka go se rate go phalwa, dithabana tša kgauswi le tšona di ile tša kwešiša gore ‘wa lala, wa šala’ gomme le tšona tša re felele ka botalamorogo le gauta...!
Ge o lebelela mahlakore a ka moka, go be go lewa, go nwewa goba go binwa. Bogobe bja lefela, bja mabele goba raese… nama ya kgomo goba ya kgogo… ya go apewa goba ya go gadikwa goba... Ge e le gore o mohuta wo wa batho ba go idibalaidibala ge ba bona motho a feta ka pakana ya dino tše tshelelago, gona o be o tla hlwa o idibetše monyanyeng wa gaDebeila. Mathaka le mathari re be re tšibatšiba ka dipakana tša tše tshelelago tša dikotikoti tše telele tša dilo tša go tonya thwee! Kgetho ya gore na lepakana la gago le rwele meetse a lešata goba malladigwagwa… yeo kgetho e be e tlogeletšwe batlamonyanyeng ka gore mmapelo o ja serati.
“Ge esale motekatekane, moisa yo Ngwato o ile a mpotša a re; ‘Malome, ge ke godile ke nyaka go swana nago’. Bjalo Ngwato ga a sa phetha tshepišo yela ya go swana le nna ka gore lehono šo ka moka le a mmona gore o mphetile… o a mphala. Ngwato, o le papa, ke re swara ka mokgwa wo o swerego. Ke le dumela mahlatse le mahlogonolo lenyalong la lena. Ke re mpete šoo,” gwa realo malomeatšona, Nthoneng Phakoago (Molo) nakong ya ge a laya setlogolo. Rakgadiatšona o ile a pipelela ngwetši ka seo a rego ke ‘moeta wa Jojo’ gore e se hloke meetse ka lapeng.
“Jonna tšatši lela le fihlile! Ke neng ke rapela…ke kgopela gore letšatši le le hlabe gabotse. Ke leboga Modimo ka gore šele le fihlile gomme bo sele gabotsana bjang! Ruri tšatši lela le fihlile! Ke thabile ka kudu ebile ga ke na mantšu. Ke na le mengwaga e tshelelago ke phela le bana ba… ke dula nabo. Ke bolela le bona ebile ke ba laya letšatši ka letšatši. Nka se itaele bana…ke nyaka gore lehono basadi ba nkagele bana, ba ntaele bana,” ka lethabo gwa realo mmago monyadi, Mma Mangakane Debeila, nakong ya ge a efa mantšu.
“Ngwato, ke rena bagolammogo le mmago go tšwa kua morago. Ke go bone ge o gola o sale mošemanyana yo mokaaka. Ke thabile ka kudu lehono ge ke bona o le monnatia e bile o goroša mosadi. Makoti, re go reketše ditulo ke tšeo gore o dule ka mo gaDebeila, o age lapa,” gwa realo Malethee Ramakwe ge a laya banyadi.
“Ngwato, ruri wa tla wa re tlišetša ngwetši e botsebotse! O na le leihlo le bogale ge o ilale eye? Hle, swara mosadi yo gabotse gore a no fela e le yo mobotse ka tsela ye…e le lebone leo le bonegago ka mo lapeng,” ka lethabo gwa realo Mangakane Khulwane.
“Ngwato, tseba gore o ratile Mahlako… rena re se gona kgauswi. Hle morwa, o se fetole monagano mo tseleng wa nyaka go mo fetogela. Fela o mo laetša lerato leo o mmontšhitšego lona… lerato leo re tlilego fa go le hlatsela. Ge o mo rata, o tla bona le yena o tla go rata…o tla go hlompha…o tla go agiša. O se lebale go fela o mmotša gore o sa mo rata,” Mme Makgoale a realo e le ge le yena a laya banyadi.
Ge banyadi ba etšwa ka holong go ya go fetola diaparo, e be e se koša e se koša e le tlang le kwe. ‘…Mosadi yo mobotse bjalo… O be o mmeile kae…. O be o mmeile kae…kae…kae? Kgale sela…. O be o mmeile kae…kae…kae?’ O tsebe gore ge ba realo, maleke a mabedi, Ngwato, ka sutu e tshehla, Mahlaku, ka roko e tšweu ya lešira, di be di bowa. Ge monyadi a kibakiba ka magato a gona a eya kua, monyadiwa yena o ya thoko yela okare ba ngalelane. Bothakga ke ge bjalo ba khethakhetha ba eya go kopana ka menywanywo yeo e falalago lethabo le mahlo ao a segago mola ka morago ga bona, ka botalamorogo le gauta, go khethakhetha makgetla ka dieta tša dinko tša go phadima.
Monyanya o mmotse…o mmose ka letšatši le lebotse. Ge e le gore o be o se gona, o hlailwe ka gore go anegelwa ke go tingwa… go bona go swana le go ja - ga di direlanwe.
------------------------------
MOGALE SEKWELA //January 31,
SESHEGO: Nakong ya ge ba sa šoma dipolaseng, ba ile ba lemoga gore kgwedi ye nngwe le ye nngwe ya Pherekgong ba phela ba hlaka mašeleng a go rekela malapa a bona dijo. Bjale Kedibone Ramphekoa (59), Maphuti Moloto (56) le Refilwe Mafolo (60) go tšwa Seshego Zone 1 ka ntle ga Polokwane ba ile ba tšeya sephetho sa go kopanya bagwera ba bona gore ba hwetše tharollo.
Ba ile ba tšeya sephetho sa go thoma sehlopha seo ba ka se šomišago go kgoboketša le go boloka tšhelete kgwedi ka kgwedi gore ba kgone go rekela malapa a bona dijo tšeo di lekanego kgwedi ye nngwe le ye nngwe ya Pherekgong.
Ramphekoa o re ba thomile ka go koleka R10 motho o tee kgwedi ka kgwedi. “Dijo di be di sa ture mme R10 e be e le tšhelete e ntši kudu. Re kgona go reka dijo tše ntši gore malapa a rena a kgone go thoma ngwaga o moswa gabotse ka dijo tše monate,” a realo.
Ba re ba tšere sephetho sa go reka dijo ka Pherekgong mola dijo tša kgwedi ya Manthole di fedile. Ba rekile dijo tša bona ka Sontaga. Basadi ba ba re ga ba itshole ka go thoma sehlopha se ka ge se ba thuša go šomiša le go boloka tšhelete mme ba sa belaele ka selo ge ngwaga o thoma.
Moloto o re sehlopha se se thomile se na le maloko a 10. “Gonabjale re šetše re le 4 mme re sa tšwela pele ka maatla ebile ga re na maikemišetšo a go ema. Re bone bohlokwa bja sehlopha se. Ke a tseba gore lapa la ka le ka se belaele ka dijo kgwedi tše mmalwa tšeo di latelago,” a realo.
Gonabjale ba koleka R300 motho yo tee ka ge dijo di tura. Tšeo ba di rekago di akaretša dijo, didirišwa tša go hlapa le go hlatswa le dišebo. Mafolo o re sehlopha se ba thušitše go tiiša segwera sa bona.
“Ga re kopane feela ka baka la dijo. Re kgona go thušana le go eletšana ge yo mongwe wa rena a hlakana le mathata a bophelo. Re basadi bao ba thekganago ka dinako ka moka,” a realo ka b
oitshepo.
------------------------------
MPHO MOROASWI //January 31,
Setlwaedi sa go tšea keno ka Sejatlhapi lebakeng la ge go enišwa khansele ya masepala, ga se sa kgahla mokgatlo wa Economic Freedom Fighters (EFF) khanseleng ya Capricorn District Municipality (CDM). Cllr Oscar Motolla, legatong la mokgatlo wo, o ile a tsena Maseterata gare ka boikokobetšo, e le ge a tšweletša tlhobaelo ya mokgatlo wa gabo ya gore go tšeiša makhanselara keno ka Seisemane ke kgethollo le kgatelela ya bao ba sa tsebego goba go kwešiša leleme leo. Kopanong ye go be go bolelwa Seisemane le ge palo ya makgowa e be e sa fete menwana ya seatla se tee.
Ka morago ga go tsenwa gare, Maseterata o ile a kgopela gore Makhanselara ao a sa tsebego goba go kwešiša leleme la English, a dule fase go fihla ge mofetoledi wa kgorotsheko a bitšwa go tla go thuša go fetolela keno yeo e bego e ngwadilwe ka English. Makhanselara a mekgatlo e mengwe a tšere keno ka English. Le ge go le bjalo, ba bangwe ba bona le ge ba be ba bala polelo yeo ya keno, go be go laetša go se kwešiše seo se balwago. Batho ba bangwe ba na le tumelo ya gore go bolela English, le ge motho a sa e kwešiše go ya kae, ke taetšo ya go rutega, go hlalefa goba go hlabologa.
Mofetoledi o ile a bitšwa ka tšhoganetšo go tla go tšeiša makhanselara a EFF keno ka go fetolela pelelo ya keno ya English go ya go leleme la segagešo. Maemo a EFF a go phegelela go tšeišwa keno ka leleme leo maloko a le kwešišago gabotse, e be e le ao a sego a tlwaelega eupša a maleba fao go tlwaetšwego go dira tšohle ka Seisemane. Aforika Borwa e na le maleme a 11 a semmušo mme boto ya maleme ya Pan South African Language Board goba PanSALB e hlohleletša badudi go diriša maleme a ka moka ka tekatekano gore batho ba be le kwešišo ya tšeo di bolelwago.
Bjalo ka ge maemo a Mosepikara a be a phela a swarwa ke basadi, mo lebakeng le, go kgethilwe Cllr Maseka Pheedi bjalo ka Mosepikara wa mathomo wa monna historing ya khansele ya CDM. Pheedi o ikanne gore o tla netefatša gore go be le tšhomišano magareng ga mekgatlo ka moka ya dipolitiki.
Cllr Mamedupe Teffo o ile a kgethwa leboelela go tsorama maemo a go ba Meyaraphethiši wa CDM. Le ge meyaraphethiši yo moswa a lebogile bakgethi ka go šomiša tokelo ya bona go kgetha mokgatlo wo o bušago wa African National Congress (ANC) dikgethong tša Dibatsela 2021, o laeditše gore setlha se sa khansele se tla ba le tlhotlo e kgolo ka ge bakgethi ba rometše molaetša o maatla wa gore ba lapišitšwe ke go se hwetše ditirelo go ya ka moo ba letetšego ka gona.
O ikanne go tšwetša pele boikano bja mokgatlo wa gabo wa ANC ka go iša ditirelo bathong, kudu go lebeletšwe meetse ao a hlwekilego le go netefatša gore mananeo a kelelatšhila ke a maleba a go fa batho seriti.
------------------------------
------------------------------
SESHEGO: Ke dibeke tšeo di fetago tše pedi badudi ba hloka meetse.Le ge e le gore ba ile ba lemošwa gore ba šomiše meetse ka tsheketšo, badudi ba Extension 71B ka ntle ga Polokwane ba re ba ka se kgone go phela ka fase ga seemo se. Gonabjale badudi ba befetšwe kudu mme ba re masepala wa Polokwane ga o ba botše selo ka seemo sa meetse. Ba re le dilori tša go ba tlišetša meetse di tšeya nako go ba fihlela.
Tshegofatšo Mafa (36) o re ge dilori di fihla, meetse ga a lekane batho ka moka. “Ka nako tše dingwe ge lori e fihla, badudi ba bangwe ba thoma go lwa ba lwela go ba ba mathomo ba go hwetša meetse,” a realo.
Ba bangwe ba badudi ba re ba gapeletšega go dula malapeng a bona letšatši ka moka ba letile lori ya meetse mme ba palelwa ke go phetha mabaka a bona.
“Ka dinako tše dingwe, lori e fihla bošego mme ka nako tše dingwe e fihla mola batho ba le mešomong. Re lapišitšwe ke go phela okare ga re bengthoto mo masepaleng. Go bonagala okare masepala o re ganetša ka tokelo ya rena ya go hwetša meetse ao a hlwekilego,” gwa realo Khutso Ramalepe (33).
Ba re ba šomiša dintlwanaboithomelo tša go šomiša meetse. Ba re ba bangwe ba bona ba gapeletšega go ithušetša ka gare ga dipolasetiki le dipakete mme ba di lahlela sethokgweng.
Norah Maela (32) o re mafelo a mangwe a nkga kudu ka ge badudi ba lahlela mantle a bona gona mme ba ka se kgone go phela seemong se. “Re be re nagana gore seemo se se tla be se rarolotšwe kgale. Bana ba rena ba boetše dikolong mme re swanetše gore re ba hlapiše tšatši ka tšatši. Bana ba rena ba ka se kgone go ya sekolong ka diaparo tša matšhila,” a realo.
Ba bangwe ba re ba gapeletšega go ya dintlwaneng tša boithomelo mešomong ya bona mme ba re masepala o swanetše go dira se sengwe ka pela pele seemo se etšwa taolong. Ba re ba makatšwa ke gore metsemabapi e mengwe e hwetša meetse pomping tša yona efela bona ga ba a hwetše.
Mmoleledi wa masepala, Thipa Selala, o re mathata ao a hlakanego le Lepelle Northern Water tshepedišong ya yona ya Ebenezer le Olifantspoort di amile matamo a meetse a masepala gampe.
“Seemo se se amile moela wa meetse mafelong ka moka a masepala. E nngwe ya go šitiša go pompša ga meetse ke kgaotšo ya mohlagase mme methamo ya matamo a meetse a rena ga e oketšege ka ge e dutše go 0%,” gwa realo Selala.
------------------------------
“Dipalopalo di laetša gore barutwana ba 8 go ba 10 bao ba boeletšago mphato wa marematlou, ba tšwelela mo ditlhahlobong ge ba boeletša,” gwa realo Mdi Polly Boshielo, yo e lego Molekgotlaphethiši (MEC) wa Thuto mo Limpopo, nakong ya ge a tsebiša dipoelo tša marematlou tša 2021 letšatšing la 21 Pherekgong 2022 hotelengtsoko ka ntlenyana ga Polokwane.
Boshielo o re Kgoro ya Thuto mo Limpopo e tla tšwela pele go thekga dikolo gore go se be le sekolo le se tee seo se tlago šitwa dipoelong tša marematlou. O ntšhitše taelo ya gore dihlogo tša dikolo di fe barutwana ba marematlou bao ba šitilwego bao ba nyakago sebaka sa bobedi sa go boela ka phapošing go boeletša dithuto ka moka tšeo di ba paletšego. Molekgotlaphethiši o hlohleleditše barutwana bao ba šitilwego gore ba boele sekolong gape ebile ba se ke ba gopola go ipolaya.
Le ge bontši bja batho bo na le dipolelo tša go laetša go se kgotsofatšwe ke dipoelo tša marematlou tša profense, Boshielo o laeditše gore ge re lebelela dipoelo go ya ka diphesente le ge re di lebelela go ya ka dinomoro, ga go swane. Ngwageng wa 2021 dipoelo tša go tšwelela ka diploma ke 23 533 mola dipoelo tša ngwaga wa 2020 e be e le palo ya tlase ya 18 588.
Palo ya barutwana bao ba tšeletšego mo ngwageng wa 2021 e nameletše go fihla 70 124 ge e bapetšwa le ya ngwagola ka 2020 yeo e bego e le 53 634. Boshielo o laeditše gore profense ya Limpopo ke e nngwe ya diprofense tše hlano tšeo di tšweleditšego palo ya godimo ya dihlora (distinctions) go di profense tše 9 tša Afrika Borwa ka bophara. Go laetša go kgahlwa ke ka moo profense e šomilego ka gona mo dipoelong tša ngwaga wa 2021, Boshielo o fane ka difoka tšeo di latelago :
Sefoka sa go ikgetha sa Molekgotlaphethiši se ile go kgarebe Success Shiluvanaka wa St. George College (Life Science & Maths) le lesogana Dichochi Ramotlou wa Hoerskool Noordeland (Info. Tech & Physics) ka ge bobedi ba kgonne go humana 300/300 go dithuto tše pedi mongwe le mongwe ka tlase ga mabaka a mathata.. Boshielo o re barutwana ba ga se ba dumelela Covid-19 go ba šitiša go atlega dithutong tša bona.
Selete sa Mogalakwena tikologong ya Mapela se filwe sefoka sa go ba selete seo se kaonafaditšego dipoelo tša sona tša marematlou ge go bapetšwa le mengwageng ya morago. Ge e le selete sa Vhembe East sona se gogotše difoka tša legoro la Mathematics Club 100 seo e lego sefoka sa go fiwa dikolo tšeo barutwana ba lekgolo goba go feta ba tšweletšego ka 50% (phesente) goba go feta fao ka dithuto tša Mmetse. Maemo a pele a tšerwe ke Mbilwi, a bobedi, a tšewa ke Thengwe mola a boraro a tšerwe ke Tshivhase Secondary school.
------------------------------
MOGALE SEKWELA //January 03,
KGAPANE: Badudi ba re ba nagana gore ba a ralošwa mme ba gapeletšega go šomiša ditsela tša go senyega go dutše go na le sekgorapata seo se nago le mengwaga se sa šome. Ba re masepala wa Greater Letaba go la Modjadjiskloof o rekile sekgorapata sa go bitša R2.4 millione ka 2018. Sekgorapata se be se swanetše go šomela diwate tše 30 tša masepala tšeo di nago le malapa a go feta 300.
Ba bolela gore sekgorapata se se šomile kgwedi e tee feela mme sa senyega. Timothy Maluleke (43) go tšwa GaSekgopo ka ntle ga Modjadjiskloof o re sekgorapata se esale se bewa diofising tša masepala go la Kgapane ka ntle ga Bolobedu.
“Re dumela gore sekgorapata se e be e le sa kgale ge se rekwa. O ka se reke sekgorapata se seswa sa go bitša R2.4 millione mme sa šoma kgwedi e tee feela sa senyega. Re a ralošwa felo mo. Sekgorapata se ke sekorokoro gonabjale mme e ra gore masepala o sentše mašeleng a setšhaba,” gwa realo Maluleke ka go befelwa.
Ba bangwe ba badudi ba re ga se ba thakgale ka gore sekgorapata se ga se šome mme ba swanetše go šomiša ditsela tša go senyega. Thabo Malatjie (38) go tšwa GaRabothata ka ntle ga Bolobedu o re seemo sa ditsela se kgauswi le go senyega ka ge re le sehleng sa dipula.
“Re palelwa ke go sepela ge pula e faletše. Go boima ka gore re palelwa ke go hwetša ditirelo, difatanaga tša maphodisa, tša balwetši (diampulense), tša bahu le dinamelwa tša bohle di palelwa ke go tsena motseng wa rena. Re be re nagana gore sekgorapata se se tla re tšwela mohola efela re be re ikaketša,” a realo.
Moetapele wa One South Africa Movement, Mmusi Maimane, o re: “Re ile go boledišana le mošireletši wa setšhaba ka taba ye mme ra bula le molato maphodiseng. Re nyaka go tseba gore ke mang a hweditšego sedirišwa sa go palelwa ke mošomo,” a realo.
Mmegi wa Seipone o etetše lefelo leo sekgorapata se beilwego gona mme seemo sa sona ga se kgahliše. Efela mmoleledi wa masepala wa Letaba, Lovers Mainetje, o re sekgorapata seo go bolelwago ka sona se a šoma.
“Se thomile go šoma go tloga ka ngwaga wa 2018. Se be se šitišwa feela ke ge se swanetše go lokišwa. Sekgorapata se se be se šoma mahung matšatši a go feta,” a realo.
------------------------------
KGAPANE:Malapa a go feta 500 a kwa okare ke letšatši la matswalo a Morena ge a hwetša meetse. Se ke ka lebaka la gore badudi ba Home 2000 go la Kgapane ka ntle ga Bolobedu ba hwetša meetse feela ka Mokibelo. Ba re maemo a a thomile ka 2019.
Ge esale go tloga pele ga 2019, ba be ba hwetša meetse letšatši ka letšatši. Gonabjale go boima go badudi bao ba hlokago didirišwa tša go boloka meetse ao a ka fetšago beke go fihla ba tlo hwetša a mangwe gape ka Mokibelo.
Olga Malatjie (58) o re go na le ditanka tše pedi kgauswi le lapa la gagwe efela ga a gopole la mafelelo ge ditanka tšeo di etšwa meetse. “Re hlatswa diaparo ra ba ra hlapa gabotse feela ka Mekibelo. Re phela boima,” a realo ka pefelo.
Badudi ba bangwe ba re lori tša go rwala meetse ga di fihle kgauswi le malapa a bona. Badudi ba motse wa Mmapana kgauswi le Home 2000 ba re ba na le mengwaga ya go feta 40 ba sa hwetše meetse. Ba re ba tshepile didiba moo ba nwago le diphoofolo. Ba boditše Seipone gore ke kgale ba boledišana le baetapele ba bona efela go sa direge selo.
Catherine Ramoshaba (45) o thomile go dula motseng wo ka 1976. “Ga se re ke re hwetše meetse mme re tshepile didiba. Re lahlegetšwe ke tshepo ebile ga re tsebe gore re direng gore re hwetše ditirelo tšeo re di tshepišitšwego ka 1994,” a realo ka o nolega moko.
Badudi ba re ka lebaka la seemo sa go šiiša sa ditsela motseng wa bona, dilori tša go rwala meetse ga di fihle motseng wa bona. Ntona Carlton Mohale (44) o re ga ba sa tseba gore ba lebe go mang.
“Okare ga re phele. Badudi ba tla go nna letšatši ka letšatši ba hloka thušo efela ga ke sa tseba gore ke ba thuše bjang ka gore le nna ga ke sa tseba gore ke ye go mang. Mmušo o re fetogetše… ga re na batswadi – re ditšhiwana,” a realo.
Koko Merriam Motau (64) o ile a epa sediba ka lapeng la gagwe ka 2002 mme badudi ba go feta 50 ba tla go yena letšatši ka letšatši go hwetša meetse. “Ye e be e le tharollo yeo e ka nthušago gore ke se bolawe ke lenyora. Gonabjale ke thuša le ba bangwe,” a realo.
Mmoleledi wa masepala wa Mopani, Odas Ngobeni, o re motse wa Kgapane le metsemabapi e hwetša meetse go tšwa go Lefelo la Tlhwekišo ya Meetse la Politsi leo le šomišwago ke Lepelle Northern Water (LNW).
“Bothata ke gore nyakego ya meetse e feta meetse ao re ba abelago wona. LNW e dirile kgopelo ya gore re oketše tumelelo ya go oketša le go šomiša meetse efela Tzaneen Irrigation Board e eme kgahlanong le kgopelo ye. Meyara Pule Shai o hlakane le maloko a Tzaneen Irrigation Board gore ba leke go hwetša tharollo mme dipoledišano di gare di a kgatlampana,” gwa realo Ngobeni.
------------------------------
MPHO MOROASWI //November 09,
JANE FURSE: SANRAL e tsebagaditše diprojeke tše tharo tšeo di tlogo thuša badudi ba Masepala wa Makhuduthamaga ka mešomo.
Ge a tsebagatša projeke ya mathomo, Molaodi wa Diprojeke ka tikologong ya leboa Ernest Nqenqa, o re rakonterakamogolo e lego Roadmac Surfacing (Pty) Ltd, o filwe maikarabelo a go mpshafatša karolo ya bobedi ya tsela ya bosetšhaba ya R579 go tloga Morwaneng go fihla Maleetse. Nqenqa o re protšeke ye ya tlhabollo e tla thoma magahlanong a ditsela tša R33 ka bosobelatšatši bja Morwaneng ya felela karolong ya boraro ya magahlanong a ditsela tša R579 ka borwa bja Maleetse. Projeke ye ya go ja R359 milione e tla hlolela badudi ba tikologo ye ba lekgolo le metšo ye lesome (110) mešomo.
Go letetšwe gore protšeke ye e tla thoma kgweding ya Pherekgong (January) ngwageng wa 2022. Projeke ye e tla gagaba lebaka la dikgwedi tše lesomenne (14). Boleng bja mašeleng ao tsela ye e tlogo a šomiša, bo ka godingwana ga R100 milione. Bonnyane diperesente tše tshela (6%) tša boleng bja kontraka ye bo tla thuša go tlholego ya mešomo.
Dikgwebo tšeo di tla fiwago sebaka sa mošomo ka fase ga rakonterakamogolo ke tša grata ya pele go fihla go grata ya botshela tša go aga. Dikgwebo tšeo di swanelwa ke go ba maemong a diperesente tše masomehlano (50%) tša taolo ya bathobaso.
Lebakeng la ge a bolela le maloko a setšhaba le borakgwebopotlana, Molaodi wa tikologo wa SANRAL, Progress Hlahla, o re ketelo ya bona Masepaleng wa Selegae wa Makhuduthamaga ke go abelana le setšhaba tshedimošo mabapi le diprojeke tšeo di lego gona gabjale le tša ka moso. Hlahla o gateletše gore tsebo ke maatla, ka go realo, ge badudi ba fiwa tshedimošo ya diprotšeke tšeo SANRAL e swaranego natšo, gona maloko a setšhaba a tla swarišana leeto le tee le yona go phadimiša tshepedišo ya dinamelwa yeo e tlogo netefatša gore go be le ditsela tše kaone go Maafrikaborwa ka bophara.
Ye nngwe ya diprojeke tšeo SANRAL e di tlišago bathong ke lenaneo la go lokiša ditsela kgafetšakgafetša la go tsebega bjalo ka RRM. Lenaneo le ke la boleng bja R47 milione gomme le tla bea šedi go ditsela tša ka masepaleng wa Makhuduthamaga. Le lona lenaneo le le tla fokotša tlhokego ya mešomo ka tikologong ye.
Protšeke ye e akaretša tsela ya N11 ya bosetšhaba go tloga mollwaneng wa mmasepala wa Mookgopong go feta ka Marbel Hall go tsenelela mollwaneng wa masepala wa Elias Motsoaledi. Gape go lebeletšwe le tsela ya R573 ya bosetšhaba go tloga mollwaneng wa masepala wa Dr JS Moroka go ya Marble Hall le tsela ya bosetšhaba ya R579 go tloga mollwaneng wa Elias Motsoaledi go putla Nebo o tsenelela go ya mollwaneng wa masepala wa Lepelle-Nkumpi.
Protšeke ye ya RRM, e tla fana ka dikonteraka tše lesomepedi go borakgwebopotlana ba masepaleng wa Makhuduthamaga.
Bjalo ka ge borakgwebo ba filwe sebaka sa go botšiša dipotšišo, yo mongwe wa borakgwebo o ile a emiša letsogo a ipelaetša ka setlwaedi sa khuetšo le kamano ya sepolotiki ge go tšewa diphetho tša go kgetha borakonteraka. Ge a araba legatong la SANRAL, Modulasetulo wa boto ya SANRAL, Themba Mhambi, o hlohleleditše borakgwebo le maloko a setšhaba go tlalea bomenetša bja mabapi le diprojeke tša SANRAL le diphetho tša go amana le khuetšo ya sepolotiki mo kabong ya mešomo.
Yo mongwe wa maloko a boto e lego Thamsanqa Matosa o rile SANRAL e lahlegelwa ke dimilione tša diranta ka ge setlwaedi se se na le ditlamorago tše mpe moo diprojeke di ditelegago le go šitwa ke go tšwela pele.
------------------------------
POLOKWANE: “Tonakgolo, lefela Mantona!” Ye ke koša yeo e bego e opelwa ke karolo ya sehlopha sa Mantona le Bahananwa ba ga Mmaleboho lebakeng la ge ba ipelaetša moagong wa Mowaneng moo Tonakgolo Chupu Mathabatha a šomelang gona.
Sello sa Bahananwa ke gore ka morago ga gore Kgorokgolo ya tsheko ya Polokwane e ahlole gore mantona ao a bego a tlošitšwe lenaneong la megolo ya bontona, a fiwe megolo ya wona, Mantona a a sa beile mokganya phatleng.
Kahlolo yeo e adilweng letšatšing la 28 Phupu (June) 2021 ke ya go re: “Balli le bao ba ba latelago maemong a bontona, ba bušetšwe maemong a bona bjalo ka Mantona ka ponyo ya leihlo. Moahlodi Kganyago o laetše gape le gore mantona a a fiwe megolo ya wona yeo e feleletšego ya go thoma letšatšing leo a fološitšwego maemong a wona ka lona la 29 July 2013 go fihla letšatšing la 28 June 2021 leo kahlolo e filwego ka lona.
Letšatšing la 27 October 2021 ge Bahananwa ba gwantela kantorong ya tonakgolo, e be e le ge ba bona go fetile dikgwedi ba sa hwetše megolo ya bona bjalo ka ge kahlolo ya kgorotsheko e laetše.
Go ya ka Patrick Makgothoma yo e lego Mongwaledi wa Mošate wa Bahananwa, Mantona a masomepedinne a Bahananwa a ile a tlošwa lenaneong la megolo ya mantona ka letšatši la 29 July 2013 ntle le go latela molao wa botshela wa ngwaga wa 2005. Karolo 13 ya molao wa botshelela wa ngwaga wa 2005 wa mabapi le boetapele bja setšo mo Limpopo e re Ntona e bewa ke Bakgoma, Bakgomana le dikgadi.
Ka Letšatši la 28 May 2021, Kgorokgolo ya tsheko ya Polokwane e ahlotše gore Tonakgolo Chupu Mathabatha a lefele Mantona megolo ya wona ya mengwaga ye šupa le mašokotšo (interest) a gona.
Baipelaetši le bao ba bušitšego pele ga bona e be e le mantona a semolao a metsana ya go fapafapana ka fase ga pušo ya Kgoši Matome Wilson Lebogo yo a ithobaletšego ngwageng wa 1979. Kgoši Matee Colin Lebogo yo a ithobaletšego ngwageng wa 1999, Kgoši Ben Seraki Lebogo yo a ithobaletšego ngwageng wa 2005 le Kgoši Tlabo Joseph Lebogo yoo ka madimabe boetapele bja gagwe bo ileng bja phaelwa thoko ke kgoro-kgolo ya tsheko ya Pretoria ka la 28 Pherekgong 2011.
Ka morago ga go phaelwa thoko ga Kgoši Tlabo Joseph Lebogo bjalo ka kgoši ya Bahananwa moo Mmušo o ileng a laetša go amogela Kgoši Ngoako Issac Lebogo bjalo ka kgoši ya Bahananwa, Kgoši o ile a thoma go tloša mantona ao go ya ka yena a beng a botegela Tlabo Joseph Lebogo. Mantona ao a fološitšwego maemong a wona a ile a thoma go lemoga gore go na le mantona a maswa ao a tšerego maemo le maikarabelo a wona. Ke moo Mantona a a ileng a bega sello sa wona go Molekgotlaphethiši wa COGHSTA.
------------------------------
------------------------------
MPHO MOROASWI //October 05,
POLOKWANE: “Go tšwafa le go robala mošomong di ka se kgotlelelwe le gatee. Akere moeno wa rena o re ‘Re šoma le setšhaba’? Seo se ra go re, go feta tšohle, mošomo ke wona o tlago pele,” gwa realo Meyaraphethiši, Cllr Mamedupi Teffo, lebakeng la ge a efa polelo ya mathomo ya go amogela mošomo le boikarabelo bjo boswa bja go hlankela setšhaba. O be a bolela a rwele ketwanekgolo ya gauta molaleng yeo a e rwešitšwego ke Mosepikara, Cllr Mohale, ka morago ga go kgethwa semmušo maemong a go ba Meyaraphethiši wa Selete sa Capricorn (CDM). Yo Ke Meyaraphethiši wa mathomo wa mosadi historing ya bomeyara bja CDM.
Mekgolokwane, melodi,le direto di be di galagala ka gare ga holo ya Jack botes mesong ya letšatši la 29 Lewedi (Setemere) 2021 e le seka sa go amogela Mamedupi maemong a gagwe a maswa.
Le ge go se na monna le yo tee yo a ilego a tia kati lebakeng la ge basadi ba hlabeletša mekgolokwane, go bonagetše gabotse gore banna bao ba bego ba tswakane le basadi mo holong ba thabela gore mosadi yo o tsene dieteng tša Cllr Makoro John Mpe yo a rotšego marapo letšatšing la 31 Agosetose 2021, ka ge a beilwe maemong a maswa a go ba Meyaraphethiši wa Polokwane.
Go banna bao ba fileng mantšu a thekgo, Oscar Motolla, legatong la mokgatlo wa Economic Freedom Fighters (EFF), o re Mamedupi a se ke a huetšwa ke moya wa bomenetša. Cllr Setjie wa mokgatlo wa Democratic Alliance (DA) o boletše a sa metše mare mabapi le ka moo a tshepang gore Mamedupi ga se mohuta wa go dira bomenetša ka ge a šomile le yena peleng.
Meyaraphethiši o lebogile kudu baetapele le maloko a mokgatlo wo o bušang wa African National Congress (ANC) ka ge ba laeditše kholofelo go yena.
“Re ka thabela go šomišana le Mekgatlo yeo e sego ya Mmušo [NGOs] Borakgwebo, Mekgahlo ya bašomi, Magoši le batho ka moka go tla ka maano a go lwantšha bohloki le tlhokego ya mešomo ka ge e le tlhobaboroko mo setšhabeng,” a realo ka lentšu la go fola
“Hle ntumeleleng ke leboge yok e mo hlatlamago, Cllr Makoro John Mpe. Monna yo o ntšhietše dieta tše dikgolo tšeo ke swanelwago ke go di rwala go tšwetša pele le go feleletša mošomo woo yena Mpe le sehlopha sa gagwe ba o thomilego. Ke rata go mo leboga kudu le sehlopha sa gagwe ka ge ba netefaditše gore 87% (phesente) tša badudi ba CDM ba hwetše ditirelo tša meetse ka ge ba dumela gore meetse ke bophelo. Ke ikana go tšwetša pele maikano a mokgatlo wa gešo wa ANC wa go iša ditirelo bathing. Kudu fa go lebeletšwe meetse ao a hlwekilego a go sepela ka diphaephe le go netefatša gore kelelatšhila e be ya maleba ya seriti.
Letšatši pele ga go kgethwa ga Mamedupi bjalo ka Meyaraphethiši wa CDM, SALGA e file mmasepala wo sefoka sa go hlmpha tšhomišo ye botse ya mašeleng a go tšwa sekhwameng sa Municipal Infrustructure Grant [MIG] e lego seo Mamedupi a tshepišago setšhaba gore o tla se tšwetša pele le go hlohleletša dimasepala tša selegae go tšea mohlala, ka ge go thwe fao tlhako ya pele e gatilego gona , le ya morago e tla gata gona. Mengwaga e mebedi ka tatelano, CDM e bile ketapele ka taolo e botse ya matlotlo moo o phadimago ka gare ga dipuku tša molekodipharephare wa dipuku tša ditšhelete.
Meyaraphethiši o re CDM e swanelwa ke go lwela go kaonafatša kelelo ya matlotlo le go netefatša gore e fokotša setlwaedi sa go phela ka go kgopela mašeleng. Ye nngwe ya ditsela tše dikaone tša go phadimiša letseno la masepala, kudu ka mererong ya meetse, e tla ba go šomiša sekala sa meetse sa sebjalebjale ka nepo ya go hlohleletša maloko a setšhaba go lefela ditirelo.
Ge Mma a tsena ka lapeng, tlala e katakatela morago e rarela ka mafuri k poifo. Go mo thuša go fehlale go sola pitša e kgoo ya CDM, Meyaraphethiši o hlaotše sehlopha sa dimpša tša go tseba malomelo tšeo di latelago bjalo ka komiti ya Meyara:
Infrastructure Services - Cllr Maria Mokobodi
Finance - Cllr Blanco Boloka
Corporate Services – Cllr Chuene Malebana
Local Economic Development- Cllr Mabotse Mothiba
Spatial Planning and IDP – Cllr Sammy Selamolela
Community Services – Cllr Betty Kgare
Sports Art and Culture – Cllr Elizabeth Kgatla
Strategic Executive Management Services - Cllr Jara Masubelele
------------------------------
TSHEPISO MOROKOLO //September 01,
Asma (Asthma) ke bolwetši bjo bongwe bja malwetši a magolo mo Aforika Borwa.. Ke bolwetši bjo bo sa fetelego ebile mang le mang a ka ba nabjo. Asma ke bolwetši ba go hlasela maswafo bja dira gore ditsejana tša go sepetša moya ka gare ga maswafo di fokotšege, e be tše ditshese. Ke mo motho a ikhwetšago a sa kgone go hema goba go goga moya gabotse, a ekwa eke o felelwa ke moya ebile a hema boima. Go ya ka dipalopalo tša Mokgatlo wa Lefase wa Maphelo (WHO), ka ngwaga wa 2019 batho ba dimilione tše 262 ba hweditšwe ba na le bothata bja Asma. Ka go le lengwe, e bolaile batho ba go fihla 461 000 wona ngwageng woo.
Go na le ditsela tša go thuša go laola bolwetši bjo. En nngwe ya tšona ke pompo yeo e bitšwago ‘Asthma pump/inhaler’. Pompo yeo ke sedirišwa sa go šikarwa goba sa go lekanela gore motho a ka sepela le sona gohle mo a yago gona. Ka gare ga pompo yeo go na le sehlare sa seela seo se tšwago nke ke kgoodi goba mmuwane (mist) ge motho a se pompa. Ge o pompa goba o fothela sehlare seo ka ganong ka mokgwa wa maleba, se leba thwii maswafong a gago. Sehlare seo se šoma ka mokgwa wa gore ge o se hemetše ka gare ka mokgwa wa maleba, se lokolla le go lapološa mešifa ya ditsejana tša go sepetša moya ka gare ga maswafo gore moya o sepele gabosele. Gape seo se dira gore motho a heme bokaone ntle le go pipitlelana.
Go ya ka mokgahlo wa malwetši a go hlolwa ke dilo (dialetši) wa Aforika Borwa (Allergy Foundation South Africa goba AFSA), dipompo di šoma gabotse ka gobane di thuša gore motho a hemele sehlare ka gare ga maswafo thwii eupša bontši bja batho bo laeditše gore pompo ga e bonolo go e diriša. Go bohlokwa gore o botšiše ngaka ya gago gore a go bontšhe gore e dirišwa bjang. Gape mohla o eya go etela ngaka ya gago, o sepele le pompo ya gago a go bontšhe gore e dirišwa bjang mme a go botše ge eba o e diriša ka mokgwa wa maleba.
Mokgahlo wa dialetši wa Aforika Borwa o tšweleditše ditsela tša maleba tša go diriša pompo ka mokgwa wo:
1. Tšokotša pompo ya gago pele o ka e diriša gore sehlare sa ka gare se hlakane gabotse.
2. Bula sethibo sa yona o e lokele molomong gomme o mome molomo wa gago gabotse.
3. Hemela ka ntle le ka gare gannyane o tšwaletše molomo wa gago.
4. Fothela sehlare ka ganong ka pompo yeo o se metše ka mokgwa wa go gogela moya ka gare.
5. Swara moya wa gago tekano ya metsotswana e lesome (10).
6. Hemela moya ka ntle ka nko.
7. Sa mafelelo, hlatswa pompo ya gago ka meetse a borutho gape o tšokotše le ka ganong ka meetse.
Pompo yeo e dirišwa ke batho bao ba hlahlobilwego ke ngaka gomme a ba laetša gore ba e diriše ka mehla goba ge ba itemogela dika tša tlhaselo ya Asma bjalo ka go kwa okare kgara e a tswalelega goba go goga moya ka boima le go gohlola.
------------------------------
MMEGI WA SEIPONE //July 27,
Borathekisi ba tsebega ka go ba bontwadumela, batho ba go tšeatšea batho ba bangwe, batho ba go se hlomphe batho ba bangwe. Ba tsebega bjalo ka batho ba dihlogo tše thata, batho ba manganga bao ba ratago go diriša maatla …go diriša diphaka esego menagano go rarolla mathata. Fela go na le koša e nngwe…ge ke sa phoše ke ya mohu Dr Steve Kekana yeo e bitšwago‘O ska ntjheba wa nnyatsa’. Mogongwe koša ye e bolela‘mohlolo’wo o diregilego naga ka bophara wa borathekisi…
Go tloga profenseng ya Kapa Bohlabela go ya Gauteng…go namelela go fihla Limpopo le dikarolong tše dingwe tša naga, go feta bohle borathekisi ba phološitše ekonomi ya naga ye. Nakong ya ge bahudi ba hula dikgwebo dikarolong tše dingwe tša KwaZulu-Natal le Gauteng, mekgatlo ya dithekisi dikarolong tše dintši tša naga e ile ya gana thaa maitekelo afe goba afe a go hlasela le go hula dikgwebo. Mafelong a mangwe, borathekisi ba ile ba botša bahudi serokaphatla gore ba swanetše go feta go bona pele pele batho ba ka hula. Mafelong ao go bego go hulwa go wona, go thwe borathekisi ba ganne go rwala dithoto tša go utswiwa – taba yeo e ilego ya makatša le go gakantšha bahudi bao ba bego ba nagana gore borathekisi ba rata tšhelete kudu mme ba ka se gane go rwala merwalo.
Go feta tšohle, taba ya go kgahliša ka boithaopo bja borathekisi bja go šireletša dikgwebo go bahudi ke mabaka ao ba a fago a go šireletša dikgwebo tše. Magareng ga tše dingwe, borathekisi ba re ba šireleditše dikgwebo ka kwešišo ya gore ge di ka hulwa le go senywa, bontši bja batho ba ya go lahlegelwa ke mešomo mme se se ya go dira gore dithekisi di hloke banamedi. Go tielela ga kgwebo ya dithekisi go tlišwa ke ge di rwala batho go ya mešomong le mabenkeleng go ya go reka. Bjalo ge dikgwebo di hulwa le go senywa, nnete dithekisi di ya go rwala bašomi bao ba yago mešomong efe? Ge mabenkele a ka hulwa le go senywa, na dithekisi di ya go rwala bareki bao ba bego ba tla ba ba eya mabenkeleng go ya go reka eng? Ye ke taetšo ya kwešišo ya ekonomi!O ska ba lebelela wa ba nyatša…borathekisi ba kwešiša ekonomi!
Ka go beya maphelo a bona kotsing go šireletša dikgwebo tšeo e sego tša bona, borathekisi ba laeditše bogale, boetapele le ponelopele. Dika tšeo borathekisi ba tsebegago ka tšona tša gore ke batho ba go diriša diphaka le maatla…tša gore ke batho ba go papatla ka seboka…dika tša gore ke batho ba sebete ba go se katakatele morago go taba yeo ba sa e nyakego – dika tše ke tšona di ba filego serithi sa go kgona go šireletša dikgwebo tšeo e sego tša bona. Ka go kgona go šireletša dikgwebo go bahudi, borathekisi ba thušitše go phološa Aforika Borwa go bothata bja go phuhlama ga ekonomi go go bego go tla tliša masetalapelo a tlhokego ya mediro le tlala.
Borathekisi ba ka no ba ba fela ba solwa ka se le sela fela mo nakong ye ba swanelwa ke ditheto tšeo di felago di lebišwa go bagale. Ntle le manganga, ka go thibela go hulwa ga mabenkele le go senywa ga mafarahlahla a bohlokwa, ba phološitše ekonomi ya naga go masetlapelo. Ka lehlakoreng le lengwe, ka modiro wa bona wa tšhireletšo, borathekisi ba beile borakgwebo le babeeletši pelwanatšwaana ya gore dikgwebo tša bona le dipeeletšo tša bona di bolokegile mo nagang ye. Borathekisi a ba rolelwe mengatse go laetša tlhompho go modiro o mobotse wo ba o dirilego. Ke bagale!
------------------------------
MMEGI WA SEIPONE //June 26,
INVERAAN, BLOUBERG- “E nngwe ya dintlha tša boitlemo bja Sengwalwa sa Tokologo (Freedom Charter) e bile ya go re‘Go tla ba le dintlo, tšhireletšego le boiketlo’. Karolo ya Bodulo bja Batho ya morero wa Kgoro ya rena e ithekgile ka boitlemo bjo bja bagolo ba rena ka 1955 ge ba le Kliptown. Go phethagatša morero wo, Kgoro ya rena e filwe ditekanyetšo go phethagatša morero wo. Mo mengwageng e mebedi ya go feta, leuba la Covid-19 le šitišitše Kgoro ya rena go phethagatša modiro wa go aga dintlo go ya ka peakanyo gomme seo se hlotše tšhalelomorago go kabo ya dintlo,” gwa realo Molekgotlaphethiši wa Kgoro ya Pušommogo, Bodulo bja Batho le Merero ya Magoši (CoGHSTA), Basikopo Makamu, moletlong wa go abela lapa la gaMokgobu ntlo motseng wa Inveraan masepaleng wa Blouberg ka Labone la 18 Phupu 2021.
Makamu o retile Mohumagadi wa Pele, Mme Maggie Mathabatha, yo a rilego go kwa bothata bja lapa le, a ema ka maoto go bona gore le agelwa ntlo. Lapa le la maloko a 17 le be le pitlagane ka gare ga ntlwana e nnyane fao serithi sa go ba le sephiri se bego se se gona ka ge batho ba bagolo ba be ba pitlagane felo gotee le bana. Yeo ke taba yeo e kgwathilego pelo ya Mohumagadi wa Pele le go mo dira gore a eme ka maoto go rarolla bothata bjo.
‘Mma Mathabatha keMpho ya BafileLešole la Sefapano se Sehubedidi kopane. Ga a kgone go swarwa ke boroko mola lapa le lengwe la Limpopo le sa je di wela. O rile go kwa sello sa lapa le, a ikopanya le Kgoro ya gešo gore re nyakane le Basamaria ba kgaogelo bao ba ka thušago lapa le. Ka lebaka leo, lehono re fana ka ntlo yeo e tlabaketšwego ka fenitšhara ya sebjalebjale ka botlalo ya go tliša boiketlo. Lena ba gaMokgobu, ye ke ntlo ya lena. Kgopelo ya ka go lena ke gore e hlokomeleng le dire gore e phela e hlwekile. Rena re dirile karolo ya rena gomme bjale tšohle di matsogong a lena,” a realo ge a tšwela pele.
Go agwa ga ntlo ye go kgonagetše ka ge mokhanselara wa wate a rile go bona bothata bja lapa le, a emaema ka bjona go fihlela bo fihla ditsebeng tša Mohumagadi wa Pele yo a ilego a ikopanya le CoGHSTA. Tirišano ya diofisi tše pedi tše e dirile gore go rotoge Basamaria ba kgaogelo bao e lego borakontraka, Mathara Investments le Molanco Trading bao ka boithaopo ba kopantšego dilo gore ntlo e botse le fenitšhara ka botlalo di be gona.
Molekgotlaphethiši o lebogile Meyaraphethiši wa Selete sa Capricorn, Cllr Makoro Mpe gammogo le Meyara wa Blouberg, Maseka Pheedi, bao ba bego ba le gona moletlong ka boetapele bja go thuša setšhaba. O lebogišitše Mpe ka phihlelelo ya pego ya go hlweka ya taolo ya mašeleng mengwaga e mebedi ka go latelana. O re seo ke mohlala wa go phadima wa boetapele bja botswerere bjo e tla bago mohlala go dimasepala tše dingwe. O lebogile le bohle bao ba thušitšego lapa la ga Mokgobu go fihlelela toro ya lona ya go ba le ntlo.
------------------------------
MOGALE SEKWELA //June 26,
SPOOKPARK:Ka morago ga go lemoga gore batho ga ba tsene kereke ka go tšhaba go ahlolwa ka ge ba enwa madila ebile ba fola motsoko, Ronald Mokhudu le Simon Matloga ba ile ba leka go fetola seo.
Ba tšere sephetho sa go batametša Modimo go batho bao ba ratago madila. Ba dirile se ka go thoma lekala la bona la kereke ya Gabola. Ba thakgotše kereke ye lefelong la go nwela madila la Bolty go la Spook Park ka ntle ga Polokwane ka Sontaga sa go feta. Gammogo le barati ba madila, ba nwele, ba tagwa, ba ja ba bile ba roriša Modimo. Tafola ya bona e be e tletše ka madila a mehuta.
Mokhudu o be a rera ka leleme la sejahlaphi mme Matloga a hlatholla mantšu a Mokhudu ka isiZulu. Ba be ba fela ba khutša metsotswana, nako yeo ba e šomiša go nwa le go fola pele ba ka tšwela pele ka go rera.Ba re nepo ya bona ke go rapelela batho ba go rata madila le go fola gore ba se lebale Modimo mme ba tlogele go dira dibe.
“Batho ba nagana okare re nyatša Modimo ka ge re rapela lefelong la madila. Ee, re a nwa, re a fola ebile re robala le bagweba-ka-mebele mme tše ga di re swabiše. Ga re mo go botša batho gore Modimo o a phela. Re mo go gopotša batho gore Modimo o a phela mme batho ba se ke ba re nyatša ka ge re rapela lefelong la madila ka ge Modimo a le mafelong ka moka. Le ge re ka no ba re sa bolele gore re a dumela, ka moka re bana ba Modimo” gwa realo Matloga.
Mokhudu o re batho ba se ke ba bolela maaka ka kereke ya bona ka ge e swarelwa lefelong la madila.
“Re swanetše gore re tumiše Modimo ka dinako ka moka, kae kapa kae. Ge Modimo a be a sa nyake re enwa madila, Morena Jesu o be a ka se fetole meetse gore e be beine gore batho ba nwe ba nyakalale. Re hlohleletša batho gore ba nwe ka maikarabelo…yeo ke taba yeo re e hlohleletšago ka mehla ge a rera. Motho ga se a swanela go rumol goba go roga batho ba bangwe a re ke ka lebaka la gore o nwele. Go sa kgathalege gore na motho o nwele goba aowa, batho ba swanetše go ithuta go hlompha ba bangwe ka dinako ka moka. A ke re re nwela bjala ka dimpeng esego ka dihlogong,” Mokhudu a realo.
Yo mongwe yo a bego a enwa nakong ya ge a rapela o rile: “Re a go leboga Modimo ge o dirile gore kereke ye e re fihlele. Batho ba re ahlola ka ge re sa ye kerekeng, ba re re matagwa efela wena o ka se re hlokomologe ka gore re bana ba gago.Re a tseba gore wena Modimo ga o na kgethollo bjalo ka batho…o re rata ka moka ka go swana. A ke re Modimo o na le morero ka motho yo mongwe le yo mongwe? Le rena Modimo o a tseba gore morero wa gagwe ka rena ke eng. Re a go leboga Modimo ge le rena o re gaogetše wa re fa bophelo. Amen”.
------------------------------
GASEKGOPO: Moetapele wa One South Africa Movement (OSA), Mmusi Maimane, o ketekile letšatši la gagwe la baswa a boledišana le baswa ka mathata ao ba hlakanago le wona bophelong.
O boditše baswa ba GaSekgopo ka ntle ga Modjadjiskloof masepaleng wa Greater Letaba gore seo se kwešago pelo ya gagwe bohloko ke gore baswa ga ba lemoge maatla ao ba nago le wona. Ka lebaka la gore baswa ka palo ke ba bantši go feta batho ba bagolo, seo se dira gore e be batho ba maatla.
O hlohleleditše baswa bao ba bego ba kgobokane Mameriri Sports Ground gore ba ithute, ba hwetše mešomo goba ba hlole mešomo goba ba tsenele dikgetho bjalo ka bonkgetheng.
“Matshwenyego a 1976 ga se a fele. Le rena re lwa ntwa ya rena yeo e lebanego le mehla ya lehono. Ya rena ke ntwa ya tlala, tlhokego ya mešomo, tekatekano ya bong le dikgaruru tšeo di ithekgilego ka bong. Tlhokego ya mešomo ke taba e bohloko kudu ka gore ge o se na mošomo, bophelo bja gago bo a ema. Ge o se na mošomo, le ge nako ya go nyala e fihlile, o ka se nyale ka gore o ka se be le tšhelete ya go ntšha magadi goba go hlokomela lapa. O tla dirang ge o se na mošomo? Ge o se na mošomo, o reka diaparo, dijo le dilo tše dingwe ka eng? Ge o se na mošomo, serithi sa gago se a theoga. Ge o se na mošomo, bophelo bja gago ke bja go bolawa ke tlala. Tlhokego ya mediro e ka no ba lebaka le lengwe leo le hlohleletšago dikgaruru ka malapeng ka gore ge o le hlogo ya lapa fela o se na tšhelete ya go reka dijo, diaparo le dinyakwa tše dingwe, go diregang ka lapeng? Ke mathata feela…mathata ao a ka hlolago dintwa le dikgaruru,” a realo.
Maimane o boditše baswa gore ba lwele tokologo ya bona. “Efela baswa ba ka se lokologe ge ba hloka mešomo, menyetla ya go lekana, ditirelo le thuto. Re ka se kgone go lokologa ge baswa ba sa šome. Tokologo ke go kgona go šoma le go dira tšeo di tšwetšago bophelo bja gago pele. Go lokologa ke go kgona go ikagela ntlo ya gago, go kgona go rekela bana ba gago dijo le diaparo le go ba iša dingakeng ge ba lwala,” gwa realo Maimane.
Ka mokgatlo wa gagwe, o tshepišitše gore o ile go lwela letseno la baswa. “Ge moswa a fihla mengwaga ye 18, mmušo o swanetše go mo abela mašeleng kgwedi ka kgwedi gore a kgone go sepela le go nyakana le mošomo. Ke ile go lwa ntwa ye go fihla mafelelong ka gore ga re nyake gore baswa ba ratane le bakgalabe le bakgekolo ka ge ba nyaka gore ba hwetše tšhelete. Ge basetsana ba gapeletšega go robala le bakgalabje gore ba humane tšhelete, yeo ke taba ya bogoboga yeo e theošago serithi sa bona e bile e ka ba hlolelago malwetši. Re duma go bona basetsana ba gola ba swareletše serithi sa bona sa bokgarebe go fihla ba fetša sekolo, ba šoma fao ba kgonago go ikgethela batho bao ba ba ratago. Re dumela gore taba yeo e ka tlišago tekatekano ya bong ke ge basetsana ba kgona go itšhomela mme ba sa lebelele motho yo mongwe go humana tšhelete ya go iphediša,” a realo.
OSA ga e kwane le taba ya gore baemedi ba mekgatlo ya dipolitiki ba ikarabele go mekgatlo ya bona ya dipolitiki esego badudi bao ba ba kgethithego. Nepo ya OSA ke go tšeela mekgatlo ya dipolitiki maatla le go fa maatla ao baetapele bao ba ikarabelago thwii go badudi esego mekgatlo ya dipolitiki. Ge baetapele e le bao ba kgethilwego thwii ke badudi ba bile ba ikarabela thwii go badudi, OSA e dumela gore baetapele ba babjalo ba tla ba le boikarabelo ka go tseba gore badudi ba ka ba fološa ditulong ge ba sa šome ka tshwanelo.
Masepala wa Greater Letaba ke o mongwe wa yeo OSA e nyakago go thekga bonkgetheng ba makhanselara dikgethong tša mmušo wa dimasepala ngwaga wo gore maatla a tloge mekgatlong ya dipolitiki mme a ye matsogong a batho.
------------------------------
------------------------------
MOLETJIE: Go tshwenywa ga barutwana ka bokgoroto (bullying) go direga dikolong mme nakong tše dingwe go dira gore barutwana ba feleletša ba ipolaya. Barutwana ba sekolo sa fase sa Masegela go la GaSemenya, Moletjie, ka ntle ga Polokwane ba ile ba tšeya sephetho sa go dira se sengwe ka go tshwenywa ga barutwana dikolong.
Ba dirile se ka go tšwa lesolo la go gwanta kgahlanong le go tshwenywa ka bokgoroto. Barutwana ba go lekana 70 ba gwantile mebileng ya GaSemenya go tšweletša maikutlo a bona ka go tshwenywa. Ba be ba swere dipolakata tša go ngwalwa:“Go lokile go lekane, go tshwenywa a go fele le toka a e phethege,”Ba re nepo ya bona ke go ruta batho gore go tshwenya go kotsi ebile go ka hlola le mahu.
Morulaganyi wa mogwanto, Phuti Rangata (30), o re bontši bja barutwana ba tlogela dikolo ka lebaka la go tshwenywa. Bokgoroto bo dira gore barutwana ba bangwe ba tšhabe go ya sekolong ka go tšhaba go tlontlollwa, go hlorišwa le go segwa ke ba bangwe ka lebaka la bokgoroto. Bokgoroto bo dira gore barutwana ba inyatše, ba bone nke ba hloilwe le go hlorišwa mola go se na fao ba ka tšhabelago. Se se beya barutwana ba bangwe kgakanegong yeo e dirago gore ba tlogele sekolo gob aba nyake go ipolaya go khutša matshwenyego.
“Go tshwenywa ka bokgoroto ke leuba le lengwe la kotsi kudu mme le swanetšwe go emišwa pele go senyega. Bokamoso le maphelo a fedile ka lebaka la taba ye. Re nyaka go ruta barutwana esale ba bannyane gore ba gole ba tseba gore go tshwenyana go fediša boitshepo bja motho. Go dira gore bao ba tshwenywago ba phele ba tšhogile, ba nyamile mme ba ipona nke ga se bona selo. Bana ba swanetše gore ba ratane ka gore ka moka re batho…re bana ba motho efela re tšwa malapeng a go fapana,” gwa realo Rangata.
Barutwana ba ipileditše gore bao ba tshwenyago ba kgalwe ka bogale ka ge barutwana ba ka se kgone go tšwela pele ba boifa gore ba tlo tlontlollwa letšatši ka letšatši.
Morutwana, Molatelo Mogale (12), o re o thabile ge a tsenetše mogwanto wo. “Batshwenyi ba swanetše go tseba gore re ka se ba lebelele ba re fenya. Ge motho a phela a go tshwenya, a ka dira gore o nyake selo sa go mo gobatša gore a se sa go šala morago. Ka mogwanto wo re laetša gore ga re sa ya go dumelela batho ba re tshwenya – re ya go ba bega go ba bagolo goba maphodisa,” a realo ka maikemišetšo.
“Re tshepa gore batshwenyi ba tla kwa molaetša wa rena mme ba tlogela seo ba se dirago. Re ka se tšhabe go tla sekolong ka lebaka la bona. Re swanetše gore re ratane ebile re thekgane ka dinako ka moka. Batho ba ka moka re tswalane, ka gona ga go nyakege gore go be le ba go tshwenya ba bangwe. Ga a gona motho yo a ratago go tshwenywa ke motho yo mongwe. Ka moka re na le madi ebile re kwa bohloko ge motho yo mongwe a re tshwenya,” gwa realo Moloko Lekoloane (12).
Barutwana ba ile ba rutwa ka moo ba ka lemogago maswao a go tshwenywa le ditsela tšeo ba ka di šomišago go tlaleya melato yeo go batho ba bagolo goba maphodisa.
------------------------------
MOGALE SEKWELA //May 15,
MOLETJIE: Toro ya gagwe e kgolo e be e le go ba le ntlo gore lapa la gagwe le bolokege. Go phethagatša toro ye, Gideon Kgasago o ile a dira kgopelo ya ntlo ya RDP ka 2009. Monna yo wa mengwaga ye 38 go tšwa motseng wa GaManamela go la Moletjie ka ntle ga Polokwane, o re o na le mengwaga e 12 a sa letile ntlo ya gagwe.
O re pelo ya gagwe e ile ya robega ge a be a botšwa gore o ile go hwetša ntlo ya gagwe ka 2051.
“Nke le kweng banna! Seo se kgonega bjang? Ke ile go ba ke dula kae mengwaga e 30 yeo e tlago? Ke swanetše gore ke dire eng gore ke humane ntlo?” a botšiša bjalo ka tlalelo.
Gideon o re tokelo ya gagwe ya go hwetša ntlo ya maleba e a gatakwa ka ge e le sefofu. “Pelo ya ka e bohloko ka gore mmušo ga o ntšwele mohola. Ke kwa okare ke mofaladi nageng yeo ke belegweng go yona mme seriti sa ka ga se sa le gona,” a realo.
O re ba ile ba bitšwa gape ka kgwedi ya Hlakola 2020 gore ba tle ba tsošološe dikgopelo tša bona tša dintlo efela ga go seo se diregilego. Ge a botšiša, o išwa godimo le fase a sa hwetše dikarabo tša go kwagala.
“Ke dumela gore ga ke elwe tlhoko ka gore ke sefofu mme nka se kgone go itwela. Ke dirile dikgopelo ka gare ga lenaneo la go ikgetha ka ge ke le segole. Ka mokgwa wo e lego kgale ka gona ke dirile dikgopelo, ke dumela gore ntlo ya ka e ka ba e abetšwe motho yo mongwe,” a realo ka maseme.
O re batho bao ba dirilego dikgopelo pele le ka morago ga gagwe ba hweditše ntlo tša bona efela yena o sa letile.
“Ke hlokometše mosadi le bana ba ka ba babedi, ka fao nka se kgone go ikagela ntlo,” a realo.
Gideon o boditše Seipone gore gabjale o dula ka lapeng leo go sa dulego motho. “Mongntlo o ntumeletše gore ke dule, ke e hlokomele ka ge a tšeya nako ye ntši a sego. Ke fela ke boifa gore a ka no boya nako e nngwe le e nngwe a mpotša gore ke sepele,” a realo.
Mmoleledi wa Kgoro ya Dintlo, Motupa Selomo, o re ga go na kabelo ya dintlo tša diRDP motseng wo Gideon a dulago gona ka se sebaka.
“O swanetše gore a emele gore kabelo ya dintlo e thome gore a dire dikgopelo tša gagwe,” gwa realo Selomo.
------------------------------
MAMADIMO PARK: Ka morago ga go leta mengwaga ye meraro gore a hwetše mašaledi a ngwana wa gagwe yo a hlokofetšego ka morago ga go belegwa, Malebo Dikotla o tla imologa. Se ke ka lebaka la gore lapa le la gaDikotla go tšwa Mamadimo Park ka ntle ga Polokwane, le ile la hwetša tumelelo ya go dira mošomo wa go tšeya moya wa lesea la bona boletabahung bja sepetlele sa Mankweng gore le robale ka khutšo.
Malebo (18) o hlokofaletšwe ke lesea la gagwe ka kgwedi ya Hlakola 2018. Setopo sa lesea se dutše boletabahu bja mmušo ka ge go be go dirwa diteko go lekola gore le bolailwe ke eng ka morago ga gore lapa le le gonone gore le ka ba le bolailwe ke nalete yeo e hlabilwego Malebo letšatši leo a belegilego ka lona.
Dipoelo tša diteko di boile ka kgwedi ya Pherekgong 2020 efela ga se di laetše gore lesea le bolailwe ke eng ka ge setopo se be se le seemong sa go senyega (bola).
Nakong yeo Malebo o ile a ba le kgatelelo ya mogopolo mme se se dirile gore a tlogele sekolo. O be a sa kgone go dula ka gae ka ge a be a fela a na le megopolo ya tšatši leo a belegilego ka lona, ka fao o be a fela a robala bagwereng ba gagwe. Ka nako tše dingwe o be a fela a lora lesea le lla.
Papago Malebo, David (51) o re ba kgonne go dira mošomo ka kgwedi ya Hlakola 2021.
“Re imologile ka gore re kgonne go phetha setšo sa rena. Re ile go hlapišwa mme leru le leso le tla re katoga ra kgona go ba le batho ka ge lesea la rena le tla ba le ithobaletše ka khutšo le badimo ba rena,” a realo ka go laetša tumelo.
David o re ba gare ba rulaganya poloko. Malebo o re o tla hwetša khutšo moyeng.
“Ke dumela gore bophelo bja ka bo tla boela maemong a mabotse. Pelo ya ka e tla lokologa ka gore ke tla ba ke tseba gore lesea la ka le robetše kae,” a realo.
Gabjale ba nyaka thušo gore ba kgone go beakanya tša poloko.
“Ga re na tšhelete, ka fao re kgopela yo mongwe le yo mongwe yo a ka re thušang gore re kgone go boloka lesea la rena a re thuše. Re tla thabela thušo e nngwe le e nngwe yeo e tšwelelago,” ka bodutwana David a realo.
------------------------------
GAMOKGOBA:Kgwedi tše hlano badudi ba be ba gapeletšega go dula kgauswi le kelelatšhila (soretše) yeo e elelago ebile e nkga ntle le thušo. Gonabjale badudi ba GaMokgoba ka ntle ga Modjadjiskloof ba re ba lapile go phela okare ke bona dikolobe. Ba re masepala wa bona wa Greater Letaba ga o na taba le ditokelo gammogo le maphelo a bona.
Ba re ba lekile go boledišana le mokhanselara wa bona efela ga a hwetšagale.
“Re ngwaletše le masepala efela ga go seo se diregilego. A ke re go nkgelwa rena esego bona…o ka re ga ba re kwe. Ga re tsebe gore re ye go mang go hwetša thušo”.
“Kelelatšhila ye e swanetše gore e lokišwe ka pela ka gore ke kgale e senyegile. E elela meetse gammogo le ditšhila tša go nkga tšeo di elelago mebileng ya rena mosegare le bošego. Re a nkgelwa felo fa! Re nkgelwa bošego le mosegare…re a nkgelwa papa! Re nkgelwa ge re sepela mebileng ebile re nkgelwa le ka dintlong. Re palelwa ke go hema…re palelwa ke go ja… re palelwa ke go phela re lokologile. Re gata ditšhila mo mebileng gomme le rena re fetša re thankgetše matšhila…diaparo tša rena di nkga. Ge pula e ka sarasara goba gwa ba le moyanyana, ka monkgo o tsebe gore re hwile ga re sa phela. Ga ke go botše maaka le wena ka mahlo o a iponela gore felo fa re a nkgelwa. Re nkgelwa bohloko,” ka go selekega gwa realo Thomas Khumo (36).
Badudi ba bangwe ba re kelelatšhila ye e beya maphelo a bona le a bana ba bona kotsing.
“Re tšwela pele go lefela masepala gore o re abele ditirelo efela ga re bone dipoelo tša seo re se lefelago. Gonabjale ge re tsene maregeng, ka monkgo wo re ya go lwala ka bontši mo motseng,” gwa realo Kedibone Malatjie (40).
Ba bangwe ba re bana ba bona ba gapeletšega go raloka kgauswi le kelelatšhila yeo fao ba bago kotsing ya go fetelwa ke malwetši. Batswadi ba tshwenyegile gore ba tla palelwa ke go lebeletšana le bana ba bona ge ba ka lwala mola ba hlokometše twatši ya khorona.
Mokhanselara wa Democratic Alliance masepaleng wa Greater Letaba, Cllr Timothy Maluleke, o re ditokelo tša badudi ba GaMokgoba di gatakwa ke masepala.
“Re ile go ngwalela mosepikara wa masepala, ba Kgoro ya Merero ya Tikologo gammogo le khomišene ya ditokelo tša batho gore ba thuše. Re ka se khutše go fihla bothata bjo bo rarollwa,” gwa realo Maluleke.
Mmoleledi wa Masepala wa Greater Letaba, Lovers Mainetje, o re ba lekala la bona la meetse le kelelatšhila ba lebelelane le bothata bjo.
“Re tshepa gore ba tla hwetša tharollo ka morago ga go hlahloba seemo,” a realo.
------------------------------
MOGALE SEKWELA //March 25,
GAMAJA: Lapa la modiragatši wa maloba wa Skeem Saam le Mahlakung, mohu Charles ‘Big Boy’ Maja le thabile kudu ka morago ga gore leswika la gagwe la segopotšo le bewe ka morago ga ngwaga mola a bolokwago.
O hlokofetše ka Moranang 2020 a na le mengwaga ye 54 ka morago ga go hlaselwa ke‘stroke’. Leswika la go ja boleng bja R75 000 ebile kabelo go tšwa go Bataung Memorial Services ka morago ga kgopelo ya go tšwa go Limpopo Artist Movement (LAM).
Leswika le le beilwe dirapeng tša gabo, GaMaja, Kopermyn ka ntle ga Polokwane. Maja e be e le modiragatši wa tshwantšhetšodikgao ya Mahlakung seyalemoyeng sa Thobela FM fao a bego a tsebega ka la ‘Bra Tick’.
Mosadi wa gagwe, Sophy (54) o re o be a sa tshepe ge a hwetša mogala go tšwa go Bataung, a botšwa gore ba tseleng go tla go beya leswika. O re o ile a kopanya maloko a lapa la gagwe gore ba bone tiragalo yeo.
“Re ba lebeletše ge ba be ba le hloma. Ke be ke thabile ebile ke nyamile ka nako e tee. Ke eme nako ye telele gore leswika le le bewe,” a realo.
Gabjale Sophy o dumela gore monna wa gagwe o tla robala ka khutšo.
“Re tla dula re mo gopola ka mehla. Re thabile ge Bataung ba kgonne go phethagatša tshepišo ya bona mme ke tlo robala gabotse ke tseba gore monna wa ka o ithobaletše ka khutšo,” a realo.
Ka ge naga e le legatong la mathomo la kiletšo ya mesepelo, lapa la ga Maja le tlo kopana go kgetha letšatši leo le tlago go bula leswika semmušo.
“Re ile go mema batho ka moka bao ba paletšwego ke go fihla polokong ya gagwe gammogo le balatedi ba gagwe,” gwa realo Sophy.
Modulasetulo wa LAM, Mphoza Mashabela, o re ba thabile ge leswika le beilwe ka morago ga gore ba dire dikgopelo go mong wa Bataung, mohu Lebogang Khitsane.
“Big Boy e be e le leloko la rena la potego mme re be re nyaka go mo hlompha ka ge e be e le mokaobere lefapeng la bodiragatši,” gwa realo Mashabela.
Molaodi wa Bataung, Leigh-Ann Vermaak, o re ba dumela go phethagatšo ya mpho go baratiwa ba batho.
“Re leboga ge re kgonne go abela lapa la ga Maja leswika le. Moya wa gagwe o robale ka khutšo,” a realo.
------------------------------
POLOKWANE: Mengwageng ya go feta 20, ba be ba gapeletšwa go ntša šunya gore dikoša tša bona di ralokwe seyalemoyeng. Gonabjale ba lapile ebile ba re go lokile go lekane. Baopedi ba ile ba tsenela mogwanto wo o rulagantšwego ke Limpopo Artist Movement (LAM), ba lebantšhitše diyalemoyeng tša SABC, Thobela FM, Munghana Lonene FM le Phalaphala FM go la Polokwane go tšweletša dillo tša bona.
Ba re baopedi ba bangwe ba gapeletšega go ntšha šunya ya R500 mola dikhamphane tša diopedi di ntšha šunya ya go fihla go R20 000.
Gabjale ba re ba nyaka gore dikoša tša bona di ralokwe ntle le šunya. Ba re šunya ke botsotsi ebile ke kgatelelo ya diopedi. Rametlae Augustine‘Kwetepane’Shotholo o re ga a gopole gore na la mafelelo ge metlae ya gagwe e ralokilwe seyalemoyeng ke neng.
“Re tliša mešomo ya rena ka mehla efela ga e ralokwe. Batho bao ba nyakago šunya ke bao ba hwetšago mogolo go tšwa go SABC kgwedi ka kgwedi. Ge re iša mediro ya rena, o tla botšwa gore o tswalele lebati ge o tsena ka kantorong. Ka nako yeo o swanetše go tseba gore o swanetše o ntšhe šunya gore modiro wa gago a ralokwe seyalemoyeng,” a realo.
Seopedi Rastaman Nkushu o re dikoša tša bona di swanetše gore di ralokwe ntle le šunya mme bao ba lwantšhanago le šunya ba a hlokofatšwa ebile ba a kgethologanywa.
“Se se dira gore dilo di be boima ka gore go ba modiragatši go swana le ge o le rakgwebo. Covid-19 e dirile gore dilo di be boima le go feta efela re holofela gore SABC e tla theeletša dillo tša rena,” gwa realo Rastaman.
Seopedi ebile e le modulasetulo wa LAM, Mphoza Mashabela, o re badiragatši ba bannyane ba swanetše go akaretšwa diyalemoyeng tša Limpopo ka moka.
“Bao ba nyakago šunya ba nyatša tokologo ya badiragatši. SABC ke lekgotlakgašo leo le sepetšwago ka tšhelete ya rena ya motšhelo mme le rena e swanetše go re tšwela mohola. Kgethologanyo e swanetše gore e fele mme ge go ka se be le diphetogo, re ile go tšeya magato a šoro,” gwa realo Mashabela.
Ba abetše SABC beke tše pedi gore dillo tša bona di fetolwe. Molaodi wa SABC go la Polokwane, Freddy Sadike, o amogetše dillo tša bona. “Dillo tša lena re di kwele mme ke ile go di alela baetapele ba SABC,” gwa realo Sadike.
------------------------------
------------------------------
Ntwa ya boetapele bja mokgatlo wa Democratic Alliance profenseng ya Limpopo e thomile. DA e tlo swara kopano kgwedi ye go kgetha boetapele mme mmoleledi wa maloba wa mokgatlo, Solly Malatsi, o emišitše letsogo la gagwe go tlo phenkgišana le Jacques Smalle yoo gabjale e lego modulasetulo wa DA mo Limpopo.
Smalle o thomile go ba modulasetulo go tloga ka 2012 mme o kgethilwe gore e be yo mongwe wa ba bararo ba letsogo la modulasetulo maemong a bosetšhaba.
Malatsi o dumetše kgetho ya go phenkgišetša setulo sa boetapele ka ge a dumela gore nako ya maleba e fihlile gore a phenkgišane. O re profense ye e nyaka go tsošološwa le go matlafatša boetapele go oketša katlego ya mokgatlo dikgethong tšeo di latelago ka 2024.
“Ye e tlo ba ntwa ya David le Goliath. Bontši ba re ke moetapele yo moswa wa mafolofolo yo DA mo profenseng e mo nyakago go godiša thekgo ya yona go dikgetho tšeo di latelago,” a realo.
O re mošomo wa gagwe e tlo ba go godiša palo ya makhanselara go dimasepala ka moka mo profenseng. O nyaka go thekga le go godiša baswa ba DA, mekgatlo ya barutwana le ya basadi gore e kgone go fenya ditlhotlo tšeo di hlakanago le tšona mafelong a yona,” a tshepiša bjalo.
Malatsi o re o nyaka go tsosološa tshepišo ya bona le go beya botshepegi bja bona go bonkgetheng ba bangwe le ba bangwe bao ba tlago go kgethwa nakong ya dikgetho.
“Ke nyaka go tsošološa tshepo go bonkgetheng ba rena, ke dire gore DA e be mokgatlo wa kganetšo wa go tiya. Ke tla ba moetapele wa go tšeya diphetho ka botshepegi ka dinako ka moka gore diphetho tša rena di sepedišane le molaotheo wa rena,” a realo.
------------------------------
Nick Paton Walsh wa CNN //February 27,
Banyakišiši ba Seboka sa Lefase sa Maphelo (WHO) ba nageng ya China mo nakong ye. Morero wa bona ke go nyakišiša ka feo twatši ya khorona e hlolegilego ka gona. Mo dinyakišišong tša bona, banyakišiši ba utolotše gore twatši ye e be e phatlaletše dikarolong tša Wuhan nakong y age e utollwa ka Manthole 2019. Banyakišiši ba kgonne go boledišana le motho wa mathomo, mošomi wa ofisi wa mengwaga ya bo40 yo go thwego o fetetšwe ke twatši ye ka 8 Manthole 2019 yoo e bego e se motho wa go ba le maeto go ya kae.
Go diega go humana bohlatse bja go tsebalega go oketša matshwenyego a boramahlale bao ba nyakišišago tlholego ya twatši ye gore twatši ye e ka bae thomile go keka ka China nako e telele pele ga ge e utollwa le go begwa semmušo go ya magareng ga Manthole 2019.
Boramahlale ba China ba begetše sehlopha se ka batho ba 174 ba mathomo bao ba humanewego ban a le twatši ye Wuhan le mafelo a mabapi ka Manthole 2019. Godimo ga batho ba, ba 100 ba tiišeditšwe ke diteko tša laporathori gore ban a le twatši mola ba 74 ba lemogilwe ba lemogilwe ka maswao a dika tša twatši ye bjalo ka balwetši. Go gononwa gore yona nakong yeo twatši e ka no ba e be e šetše e fetetše batho ba go feta 1 000.
Moetapele wa banyakišiši wa WHO bao e lego sehlopha sa boramahlale ba 17, Peter Ben Embarek, o re ba katološitše mohuta wa dihlale tša leabela (genetic material) wo ba o lekolago go feta wo o lekotšwego la mathomo ka Manthole 2019. Se se ba kgontšhitše go lekola dikarolo tša dihlale tša leabela esego feela tšeo di feletšego. Ka go dira bjalo, ba kgonne go utolla, la mathomo, mehutana ye 13 ya dibopego tša twatši ya SARS-Cov-2 go tloga ka Manthole 2019. Tatelano ya dihlale tša leabela ge e ka lekolwa ka go bapetša tshedimo ya balwetši go phatlalala le China, e tla fa seswantšho se sekaone sa phatlalalo ya twatši pele ga Manthole 2019. Go dira se, banyakišiši ba kgopetše mmušo wa China go ba fa direkoto tša diteko tša madi go tšwa go tšwa go motsemogolo wa Wuhan tšeo mmušo o ganago ka tšona.
Embarek o re: “Twatši ye e be e phatlaletše mo Wuhan ka Manthole 2019. Tše dingwe tša dihlale tša leabela tšeo di di kgobokeditšego, di tšwa dimarakeng mola tše dingwe di sa amane le dimaraka”. Tše di akaretša mmaraka wa dijo tša lewatle wa Huanan wo go gononwago gore o bapetše karolo e bohlokwa go phatlalalo ya twatši ye ge e thoma.
Go phatlalala ga twatši ye tikologong ya Wuhan, mohlomongwe le ditikologo tše dingwe tša China, ga go ye go nolofatša dilo. Go humanwa ga dika tša twatši ye mafelong a go fapana, go akaretšwa dimaraka tša go rekiša nama le mafelo a mangwe ao a sa tswalanego le dimaraka go dira gore taba ya tlholego ya twatši ya khorona e raragane le go feta. Seo se raraganetšago dilo go ya pele ke go utollwa ga mehutana ya go fapana ya go fihla go 13 ya twatši ye. Se se dira gore motho a ipotšiše gore na afa tlholego ya twatši ya khorona e tla tsoga e humanwe?
------------------------------
MOGALE SEKWELA //February 27,
MAMONE: Ge Jeanette Selala a be a foufala gannyane gannyane mme a rengwa ke hlogo le sefahlego sa gagwe se ruruga ka Diphalane 2020, o be a nagana gore di tla fola mme a tšwela pele ka bophelo.
Mosadi yo wa mengwaga ye 38 go tšwa Mamone ka ntle ga Jane Furse o re o be a sa tsebe gore dikgolo di sa etla. Mpa ya gagwe e ile ya thoma go gola. O re tše di thomile go direga ge a be a le mošomong Pretoria, Gauteng. O ile a gapeletšega go tlogela mošomo mme a boya gae gore a kgone go fola gabotse.
“Seemo sa ka se befile. Nako le nako ge ke eja, mpa ya ka e gola le go feta mme okare e ka thunya. Ke bonagala okare ke imile efela ga go bjalo,” a realo.
Jeanette o re o gapeletšegile go phela ka meetse go tloga ka kgwedi ya Diphalane ka ge a palelwa ke go ja. O re mmele wa gagwe o fedile ebile ga a sa na maatla. O ile a fetša beke tše pedi a le sepetlele sa Jane Furse a nyakana le thušo.
“Dingaka di ntlhlahlobile efela tša se di hwetše selo. Di ile tša šomiša nalete go goga meetse ao a bego a le ka mpeng mme tša ntokolla. Seemo sa ka se ile sa befa kudu ge ke fihla gae,” a realo ka manyami.
Mosadi yo wa bana ba bararo o re gabjale o phela a le mpeteng ka ge a palelwa ke go sepela. Mmagwe, Koko Thabang (72), ke yena a mo hlokometšeng.
Dingaka tša setšo, tša sekgowa le baruti ba lekile go mo thuša efela ba paletšwe. O re o šomišitše tšhelete ya go feta R10 000 a nyakana le thušo efela a sa e hwetše. Bjale o dumela gore o loilwe.
“Ke nagana gore ke loilwe ka gore ke nna ke le tee ke bego ke šoma ka gae. Ke be ke hlokometše bana ba ka, ditlogolo tše tharo, bomma le bana ba bomma ba babedi. Gonabjale re phela ka tšhelete ya mphiwafela wa bana.
Jeanette o re o lahlegetšwe ke tshepo mme o bona okare o tla hlokofala ge a ka se hwetše thušo. Yo mongwe wa dingaka tša sekgowa, yoo a ratilego go khutiša leina la gagwe, o re Jeanette a ka ba a tshwenya ke TB ya dimpa yeo e alafegago.
“Goba a ka ba a tshwenywa ke sebete goba popelo. Ge a re seemo sa gagwe se ile sa befa ka morago ga go boya sepetlela, ke ye nngwe taba. Ke mo hlohleletša gore a boele morago sepetlela ka pela,” gwa realo ngaka.
------------------------------
GASEKGOPO: Maswika a mabitla a šupa segopotšo sa baratiwa ba rena bao ba hlokofetšego.
Lapa la ga Selapa le ile la felelwa ke mantšu nakong ya ge le hwetša maswika a mabedi a maloko a lona a utswitšwe dirapeng. Sello Selapa (45) go tšwa GaSekgopo ka ntle ga Modjadjiskloof o re yo mongwe wa badudi o mmoditše gore legora leo ba le agilego dirapeng tša bona le sentšwe.
O boditše Seipone gore ba ile dirapeng go hlahloba tshenyo yeo. “Ke nako yeo re hweditšego semaka se. Re maketše go bona maswika e baratiwa ba rena a sentšwe,” a realo ka go tsielega
“Meago ya ditšhipi ya go šireletša maswika gammogo le legora la go šireletša dirapa di utswitšwe. Go bonagetše okare e be e se kgale di utswitšwe ka gore mehlala wa batho e be e sa bonagala. Ga re tsebe gore ke mang a dirileng se,” a realo.
Sello o re ba lekile go šala morago mehlala yeo efela ba se felele felo. “Ba utswitše leswika la sesi wa ka Mmamoloko le la motswala wa ka Moyagabo Maffa. Re beile maswika a ka 2018. Dirapa tše di tletše maswika efela ga re tsebe gore ke ka lebaka la eng go utswitšwe a feela,” gwa realo Selapa.
O re maswika a a jele tšhelete ya go feta R20 000. Selapa o dumela gore maloko a bona a tlo palelwa ke go ithobalela ka khutšo ka ge a nyaditšwe.
“Ke semaka go bona maswika a mabitla a utswitšwe mme se ke mathomo re se bona. Ga re tsebe gore a utswitšwe ke batho ba go ba le lehufa, batho bao ba nyakago go dira dilo tša boloi ka wona, goba go a rekiša,” a realo.
Lapa le le butše molato maphodiseng. Ba ipiletša go batho bao ba ka tlelwago ke motho a nyaka go ba rekišetša maswika gore ba tsebiše maphodisa ka pela. “Bao ba dirilego se ba ka se hwetše khutšo ka gore badimo ba rena ba tlo šomana le bona,” gwa realo Sello ka pelobohloko.
------------------------------
MMEGI WA SEIPONE //July 07,
POLOKWANE: “Re swere dikopano tša Leano la Tlhabollo la Mohlakanelwa (IDP) fao re bego re ralala le mafelo ao go wona go bušago magoši. Ge re dutše re ralala, Magoši a re botšišitše gore ka gore mešate e aba ditirelo tše bohlokwa setšhabeng, mohla re bula diofisi tša mešate, re ya go reng ka setšhaba seo se nyakago ditirelo mešate ka tlase ga maemo a a twatši ya khorona?
“Magoši ke baetapele ba rena ba setšo bao ba belegetšwego go buša… re ka no re ba beilwe ke Modimo. Ke ka lebaka leo re hlomphago Magoši ka tsela ye ka gore ke bona batswadi ba rena… ke bengmabu. Bjalo ka baetapele ba dipolitiki, re baetapele ba go kgethwa bao ba etago pele sebakanyana gomme ka morago ra šutelela ba bangwe fela Magoši a buša go ya go ile.
“Bjalo ka Komititaolo ya Selete, re butše panka ya dijo fao le mešate e lahletšego se sengwenyana ka gare ga sešego. Re rata go leboga mešate yeo e kgonnego go lahlela se sengwenyana ka gore segagaborena se re bana ba motho ba ngwathagana hlogwana ya tšie. Panka ya rena ya dijo e kgonne go abela malapa diphasela tše 200 000 tša dijo tšeo di tlišitšego lethabo le kimologo go malapa a mantši. Malobanyana mo Kgoši Dikgale ge a re eletša o rile ga go na selo sa go ba le tshele go feta mpa. Re dirišana le ba Kgoro ya Tlhabollo ya Leago go tiiš gore kimollo e lebišwa go malapa ao a nago le tshwanelo ya go humana kimollo.
“Ditirelo tšeo di abjago mešate, ke ditirelo tša setšhaba… ditirelo tšeo di fokoletšago badudi maeto a matelelele go humana ditirelo. Ka mahlatse, re kopane le borakgwebo bao ba otlolotšego seatla sa thušo go re thekga twantšhong ya leuba la twatši ya khorona. Ba Positive Action Campaign ba re file mpho ya disepe tša go bolaya ditwatši tša go hlapa diatla (sanitizer). Gape re na le ba Mamaru (Pty) Ltd bao ba re filego ‘diširanko le molomo’ (masks). Go mešate ka moka ye 10 ya Selete, mošate o mongwe le o mongwe o ya go humana 25 lithara ya sesepe sa go hlapa diatla (sanitizer) le lepotlelwana la go tšhela sebolayaditwatši se. Gape mošate o mongwe le o mongwe o ya go humana seelaphišo (thermometer) gore go elwe phišo ya mang le mang yo a tsenago mošate gammogo le tšona diširanko le molomo,” Mpe a hlalosa.
“Magoši a swere ka mo go fišago ka gore setšhaba ge se lla, se llela mošate. Bjalo ka Masepala wa Selete, re ya go fothela diofisi le meago ya mešate ka moka go kaonafatša tšhireletšego. Re rata gore Magoši le batho bao ba yago mešate ba bolokege go twatši ya khorona. Re duma gore pele motho a bona Kgoši, a elwe phišo go bona gore na ga a lwale na le gore a hlape diatla. Taba ya mpshikela wo ga e sa le nonwane… re bolokile batho bao re ba tsebago. Twatši ye e a bolaya! Re leboga mešate ge e eletša setšhaba gore batho ba dule ka malapeng, ba apare diširanko le molomo, ba se ye dipolokong ka bontši ka gore dipoloko ke mothopo o mongwe wa phatlalatšo ya twatši. Bengmabu, re a leboga,” Mpe a realo ge a ruma.
Mešate yeo e amogeditšwego dimpho tša go itšhireletša go khorona e akaretša Mamabolo (Mankweng), Mamabolo (Bjatladi), Mothapo, Mothiba, Dikgale, Maja, Mathabatha, Thobejane, Ledwaba, Kekana, Moloto, Maraba, Makgatho, Maleboho, Seakamela le Mamadi.
------------------------------
MOGALE SEKWELA //June 24,
Solly Malatsi o feditše beke a abela batho ba go hloka dijo ka nepo ya go efola matshwenyego a malapa ao a amegilego go kiletšo ya mosepelo ka baka la twatši ya khorona.
O dirile se ka mokgatlo wa gagwe, Solly Malatsi Legacy, mme o kgonne go abela malapa a go feta 50 dijo. Malapa a a tšwa go la Mentz, Ga-Maphoto, Nchichane le Sickline ka ntle ga Polokwane. O ile gape go la Giyane le Vuwani.
Malatsi o re o dirile se go keteka kgwedi ya baswa. O re kabelo ye ke kokeletšo ya mokgatlo wa gagwe wa go thuša malapa ao a hlokago nakong tše tše boima.
“Re thabela go thuša le go matlafatša malapa a Aforika Borwa ao a palelwago ke go hlokomela maloko a wona nakong ya twatši ye e kotsi. Bontši bja bao ba holegilego ke baswa bao ba etilego malapa pele ka ge batswadi ba se gona mme ba bangwe ke basadi ba go hloka balekani ka lapeng mme ba gapeletšegago go hlokomela bana ba bona ba nnoši,” gwa realo Malatsi.
O re ba kgethile malapa a ka gore ga go na ngwana yo a lokelwago ke go robala ka tlala ba sa lebelele gore o tšwa lapeng la mohuta mang mme basadi ba go hloka balekani ba rwala maikarabelo a go hlokomela malapa a bona ntle le letseno.
“Bjalo ka moswa, go bohlokwa gore re šomiše tšeo re nago le tšona go thuša bao ba hlokago. Re leboga le bathekgi ba rena ba kantoro ya Taiwan Liason mo Aforika Borwa ge ba kgonne go dira gore se se phethege,” a realo.
Dijo tše di ka fepa lapa la go ba le maloko a mahlano kgwedi tše pedi. Yo mongwe yo a holegilego, Makopa Letimele (48) o re dijo tše di tlo phološa lapa la gagwe.
“Bjalo ka motswadi yo tee ka lapeng, ke itshepetše mešongwana gore ke kgone go hlokomela bana ba ka efela go boima ka gore mešongwana yeo e ile ya fela ge kiletšo ya mosepelo e thoma. Dijo tše di ile go re fihliša kgole,” a realo.
Eva Makhuva (52) o rile: “Kabelo ye ya dijo e nkgwathile pelo ka gore ke kgale ke ngwadiša gore ke kgone go hwetša dijo efela ke sa di hwetše. Go monate go bona baswa ba hlokomela batho ba go swana le nna bao ba lebetšwego.”
------------------------------
------------------------------
MMEGI WA SEIPONE //June 21,
Mo lefaseng go na le mafelo ao e esego a motho yo tee yo a itšego eupša e lego a rena ka moka… mafelo ao go ka thwego ke a setšhaba, go akaretšwa tikologo ya rena. Baetapele go tšwa makaleng a go fapana ka moka ….gohle go tsene ‘go fothela’ ka dibolayaditwatši. Lekaleng la thuto, diofisi, diphapoši le mafelo a botshwelamare di fothetšwe. Maokelong, mafelo a go tsena goba go dula balwetši a fothetšwe, mafelo a go alafela, mafelo a go apea le gohle go fothetšwe …go hlwekišitšwe. Lekaleng la dinamelwa, dipase, dithekisi, ditimela di fothelwa kgafetšakgafetša le mafelo ao batho ba namelago go fothelwa kgafetšakgafetša. Ke mefothelo mo…mola le gohle.
Fela go na le mafelo a mangwe ao go sa bolelwego selo ka wona…mafelo ao le wona go ka thwego ke a setšhaba – magahlano a ditsela le fao batho ba emišago dinamelwa. Le ge go na le magahlano a mantši a ditsela, go na le magahlano a magolo fao ditsela di aroganang go ya mafelong a go fapana. Mafelo a mabjalo a ratwa ke barekiši ba mebileng le batho ba go emiša dinamelwa gore ba tšewe kgopu. Mafelong a mabjalo go ema batho ba mehutahuta go akaretšwa ba go phela gabotse le ba go lwala. Ge ba emetše dinamelwa bjalo, batho ba a ja…ba a nwa…ba phuthela dilo. Ge ba fetša go ja, batho ba lahla matlakala, dikotikoti, dipampiri, dipolasetiki, mapotlelo le tše ka moka. Ke mang a rwelego boikarabelo bja go hlwekiša le go fothela mafelong a mabjalo – masepala, makala a mmušo, bašomi ba Lenaneo leo le Katološitšwego la Mešomo ya Setšhaba (EPWP) goba mang? Na ke mang a nago le boikarabelo bja go hwekiša le go fothela mafelo a setšhaba ao e lego a rena ka moka eupša esego a motho yo a rilego? Boikarabelo ke bja mang?
Re na le lefase le tee feela…tikologo e tee feela. Lefase goba tikologo ya rena ga le na selo se sengwe seo se ka tšeago legato la sona. Re na le lefase le tee feela leo le se nago kgaetšedi, morwarre goba motswala. Lefase, go no swana le tikologo ya rena, ke lona le le nnoši! Ka nako yeo go thwego twatši ya khorona e kwana le tšhila, na thotobolo ya matšhila yeo e kgobokanago magahlanong a ditsela le fao batho ba emišago dinamelwa e ya go hlwekišwa ke mang…e ya go fothelwa ke mang? Na matšhila a e ka se be mothopo o mongwe o mošoro wa go phatlalatša ditwatši bjalo ka khorona?
Mo seswantšhong go laetšwa a mangwe a mafelo ao a thankgetšego ka matšhila ditikologong tše dingwe tša profense… go akaretšwa le gona fao gageno. Na o tseba mafelo a? Na gageno go fapana le mafelo a? Na go na le seo nna le wena, bjalo ka badudi, re ka se dirago go fokotša goba go fediša bothata bjo goba re re ke boikarabelo bja mmušo?
------------------------------
KGOHLWANE: Molekgotlaphethiši wa Kgoro ya Pušotirišano, Bodulo le Merero ya Setšo, Basikopo Makamu gammogo le Meyaraphethiši wa Masepala wa Polokwane, Cllr Thembi Nkadimeng ka Laboraro la 10 Phupu 2020 ba hlwele ba thakgotše semmušo projeke ya go abela badudi ba wate 10 le 16 meetse a kimollo ge ba sa letile lenaneokgoparara la meetse a go tšwa letamong la Flag Boshielo. Kgoro le masepala ba abetše diwate tše pedi tše palomoka ya ditanka tše 31 fao tše 18 di ilego wate 10 mola tše 13 di ile wate 16. Projeke ye ke ya go hola motse wa Kgohlwane le metsana ya kgauswi yeo e se nago kabo ya meetse.
Ditanka tše di hlomilwe go bapa le tsela mafelong a go arogana fao badudi ba ka kgonago go a fihlelela le go a abelana gabonolo. Meyaraphethiši o begile gore go na le moepo wo o filego Masepala mpho ya lori ya go rwala meetse. Leano ke gore dilori tša masepala tša go rwala meetse di tla tlabakela ditanka tše ka meetse kgafetšakgafetša.
“Re kgethile diwate tše pedi tše ka lebaka la mathata a meetse ao di bilego le wona le dipoledišano tša go tsenelela tšeo di bilego gona magareng ga Kgoro, Masepala, makhanselara le baemedi ba badudi le mošate. Projeke ye ke ya tharollo ya lebakanyana yeo e akaretšago le go tsošološa mekoti ya meetse yeo e lego gona. Bjalo ka Kgoro, re šogana le tharollo ya nako e telele e lego go feleletša lenaneokgoparara la kabo ya meetse go tšwa letamong la Flag Boshielo. Go lebelešwe gore lenaneo leo le tla abela Seshego le metse ya tikologo ye meetse,” gwa realo Makamu ge a bea mantšu.
“Hle hlokomelang ditanka tše! Ditanka tše ga se tša CoGHSTA…ga se tša Masepala – ke tša lena bjalo ka badudi. Ditanka tše ke phahlo ya lena ka ge di diretšwe go thuša lena. Ke boikarabelo bja lena bjalo ka setšhaba go thuša Masepala le maphodisa ka go diša ditanka tše. Di beeng leihlo ka dinako tšohle go bona gore bomaselekane le basenyi ga ba tšhele dilo ka mo gare ga ditanka batho ba tla ba lwala. Di dišeng go bona gore batho ga ba di senye goba ba di utswa,” gwa realo Nkadimeng. “Ebile ke šetše ke kopane le pelaelo go tšwa go badudi yeo e lebantšwego kudu bao ditanka tše di lego kgauswi le magae a bona. Badudi ba re o tla humana motho a hlomile lethopo tankeng gomme a tlatša metomo le ditoromo ka ga gagwe mola batho ba dirile mothaladi ba nyaka go gelela meetse. Aowa batho… hle nke re kwelaneng bohloko! A ke re ba re bana ba motho ba ngwathagana hlogwana ya tšie? Tlogela batho ba gelele meetse…wena o tla šala o tlatša dilo tšeo tša gago batho ba humane setseka sa bona. A re ithuteng go ngwathelana dilo tšeo di lego gona”.
Mokhanselara le baemedi ba badudi ba ile ba leboga projeke yeo e tlišitšwego diwateng tša bona yeo e tlago tliša kimologo go badudi ba bantši.
“Ke rata go thoma ka go bolela gore ge le re bona re le bjalo, re batho bao ba kgethilwego…re emetše mošate. Ke lethabo le legolo go rena go bona projeke ye e phethega,” gwa realo Ntona Mmaphuti Moholola ge a efa mantšu. “Bjalo ka setšhaba, re leboga go humana meetse. Bana ba rena ba tla humana meetse a go nwa le go hlapa ge ba eya sekolong. Re ile ra lwa le Meyara…ra lwa le makhanselara - ba a tseba – go le bothata…re nyaka meetse. Re tla ba ra re twatši ya khorona e re tlela le tše dibotse ka gore šefa re humane meetse. Fela le bjale ga se ra khora…re sa nyaka ditanka tše dingwe. Le swanetše go kwešiša gore felo fa ga go buše Masepala …. Masepala o buša kua toropong le Seshego. Mo go buša Kgoši Kgabo Moloto III. Rena re mahlo a gagwe mo fase…re lebeletše gore go diregang,” Ntona Moholola a realo a bolela seo se bego se tla dira gore Kgoši Kgabo Moloto a myemyele ka boitumelo. Le ge a amogela le go leboga ditirelo tša mmušo le Masepala, Ntona ga a lebale gore na mo gagabo go buša mang…yeo taba o e tseaba gabotse.
------------------------------
MOGALE SEKWELA //June 01,
GASEKGOPO: Badudi ba GaSekgopo ka ntle ga Modjadjiskloof ba phela ba tšhogile ka morago ga go kwa gore go na le lepogo motseng wa bona mme gabjale ba tšhaba go sepela le go ya mešomong. Ka se sebaka ga ba tšhabe twatši ya khorona… ba tšhaba lepogo le! Se ke ka morago ga gore monnatsoko wa sefatanaga a sepele le motse wa GaSekgopo a goeletša mme a lemoša badudi gore ba dule ka malapeng a bona ka ge go na le lepogo motseng wo.
Mohlala wa lepogo le o bonwe motseng wo, seka sa go laetša gore ka nnete phoofolo ye e gona. Badudi ba re ba boditšwe gore go thwe lepogo le le tšhabile polasengtsoko kgauswi le motse wa bona.
“Ga re sa tšhaba khorona… re tšhaba phoofolo ye ka gore e tlo bona rena bjalo ka dijo tša yona. Maphelo a rena a kotsing ka ge re sa tsebe gore e tlo hlasela neng,” gwa realo Tumelo Maake (27). Badudi ba bangwe ba re ba nyaka gore batho ba maleba ba tle ba tšeye lepogo le. Motse wo o na le badudi ba go feta 50 000. Ba re ba ka se kgone go tšhaba khorona le phoofolo ya naga ka nako e tee.
“Ke swanetše go namele sefatanaga sa go nkiša mošomong ka 4 ya masa mmileng wa R81. E ba e sale leswiswi ka nako yeo mme ke tšhoga gore nka se kgone go bona phoofolo ye ge e le kgauswi. Re na le mehlare e mentši mme go tlo ba bonolo gore lepogo le le hlasele batho ba sa le bone. Phoofolo ye e swanetše go sepela pele go senyega,” gwa realo Molatelo Maile (44).
Le ge e le gore badudi ba lemošitšwe ka phoofolo ye, go na le bao ba sa dumelego. Ba bangwe ba dumela gore ke tsela ye nngwe ya gore ba dule ka magae a bona ka lebaka la twatši ya khorona.
Lesogana la mengwaga ye 24 le re: “Ba lemogile gore badudi ba bangwe ga ba latele melao ya kiletšo ya mosepelo, bjale ba kgetha go šomiša leano le lengwe. Le ka se šome!”
Mmoleledi wa Kgoro ya Tlhabollo ya Ekonomi, Tikologo le Boeti, Zaid Kalla, o re ba boditšwe ka lepogo le.
“Phoofolo yeo ga se e tšhabe felo. GaSekgopo ke motse wa go ba le dithaba tšeo di ratwago ke mapogo. Re rometše batho gore ba lekodišiše phoofolo yeo. Lepogo le le boetše lefelong la lona la tlhago efela re ile go tšwela pele re le lebeletše gore re tle re kgone go tšeya sephetho sa maleba ka lona,” Kalla a realo.
------------------------------
MOGALE SEKWELA //May 30,
Go tloga mathomong a kiletšo ya mosepelo, mafelong a mabenkele go be go phela go tletše batho, kudu mafelelong a kgwedi, ka ge ba nyaka go reka dinyakwa. Melao ya kiletšo e be a sa šalwe morago mabenkeleng a mmalwa mme go eba kotsi gore kiletšo ya pheteletšo ya twatši ya khorona e phethege.
Kgoro ya LEDET e bona mafelo a mabenkele e le a kotsi kudu mme a hloka go lebeledišišwa gore melao ya kiletšo e šalwa morago goba aowa, kudu ka ge naga e tlo fetela go legato la boraro. Se ke ka lebaka la gore mafelo a ke moo khorona e ka fetelelago batho ka pela. Se ke ka ge bontši bja batho ba sa latele melao ya go katologana mme ba sa itšhireletše difahlego mola mabenkele a mangwe a sa latele melao.
Mmoleledi wa Kgoro ya LEDET, Zaid Kalla o re gore ba kgone go lwa le khorona, mafelo a mabenkele a swanetše go tla ka lenaneo la melao yeo e tlago go ba thuša. “Sa go belaetša ka go tlala ga batho mafelong a ke gore go ka ba le kgolo ya pheteletšo ya twatši ye,” a realo.
Kalla o re profense ya Limpopo e tlo tla le lenaneo la tebelelo ya go šalwa morago ga melao go dilete ka moka. “Gareng ga tše dingwe tša tšeo di tlago go tlišwa mafelong a mabenkele, Kgoro e hlohleletša mafelo a gore a hlwekiše mabenkele a wona, a laole palo ya batho gammogo le go hlohleletša batho gore ba šomiše mabenkele a mangwe,” gwa realo Kalla.
O okeditše polelo ya gagwe ka gore go polelo yeo ba bilego le yona le batho ba mabenkele, ba na le tshepo ya gore maphelo a bareki a tlo etišwa pele nepong ya go netefatša gore pheteletšo ya twatši ye e ba ye nnyane.
------------------------------
SESHEGO: Bontši bja batho ga ba na kgetho ntle le go tshela melao ya kiletšo ya mosepelo ka ge ba leka go phela. Ba bangwe ba badudi ba ya letamong la kgauswi go la Seshego ka ntle ga Polokwane go tanya dihlapi. Se ke ka lebaka la gore ba bangwe ba bona ga ba šome mme ba itshepetše go tanya dihlapi gore ba kgone go phela.
Ba boditše Seipone gore ba lekile go dula ka malapeng a bona ka lebaka la kiletšo ya mosepelo eupša ga ba sa kgona. Ba re go tanya dihlapi ke mošomo wa bona wa go ba kgontšha gore ba phele.
Maxwell Shabangu (41) o re o na le mengwaga a tanya dihlapi. “Ke gapeletšegile go ema ge kiletšo ya mosepelo e thoma mme ke be ke se na bothata le se ka ge ke be ke tseba e ile go ba matsatši a 21 feela go ya ka moo Presidente Matamela Ramaphosa a boletšego ka gona. Mathata a thomile ge kiletšo ye e oketšwa. Ke na le lapa leo ke swanetšego go le hlokomela, ka fao ke gapeletšega go tla mo go tlo tanya dihlapi fela ke ba kotsing ya go golegwa. Ye ke tsela e tee yeo ke e tsebago ya go phela ka ge ke se na mošomo,” gwa realo Shabangu.
Ba re ba rekiša dihlapi tše go thoma ka R10 go fihla go R30. Ge kgwebo e sepetše gabotse, ba kgona go rekiša dihlapi tša go feta 30 mme ba dira tšhelete ya go lekana R400 ba kgona go hlokomela malapa a bona.
Tumelo Leokoe (27) o re ba rapela bošego le mosegare gore kiletšo ya mosepelo e fele. “Go boima go tanya dihlapi ke fela ke lebeletše gore na maphodisa le mašole a ntebeletše goba aowa. Go tloga mola kiletšo ya mosepelo e thomago, ga ke sa kgona go tanya dihlapi tše ntši ka ge ke tšhaba go dula mo nako e telele ka gore ke tšhaba go golegwa,” a realo.
Ba re go ka ba kaone ge ba ka kgona go hwetša R350 yeo mmušo o ba tshepišitšego yona ka ge e tla dira phetogo. “Le ge e le gore ke e nnyane, e tla dira diphetogo mme re tla leka go dula ka malapeng a rena. Re rometše dikgopelo tša tšhelete ye eupša ga re se re e hwetše,” gwa realo Koketso Mabula ka go tshwenyega.
------------------------------
KA MORAGO GA DIPEKETSANA //May 23,
Mamohla, 22 Mopitlo 2020, ke nna yola ke gaša mahlo go madireng mo inthaneteng…ditaba tše nanana tša letšatši. Ge ke re phakga mo go kgatišo ya ‘online’ ya ‘Business Tech’…kakanka le taba še e bolela ka maleme le thuto dikolong. Kgoro ya Thuto ya Motheo, ka tirišano le Lekgotla la Boditšhabatšhaba la Sekhwama sa Kimollo ya Bana (UNICEF), e hlomile pampiritšhišinyo (concept paper) ya malementši go hlohleletša tirišo ya maleme a letswele dikolong tša naga.
Ge e tšwela pele, pego ye e re kgauswinyana, nakong ya dipotšišo le dikarabo palamenteng, Tona ya Thuto ya Motheo, Angie Motshekga, o rile Kgoro ya gabo e rata go tsenya tirišong gannyane gannyane go ruta ka maleme a letswele ka morago ga kgato ya motheo (Kreiti R- 3). Tona o re phetogo ye e tla ka morago ga ‘diteko’ tšeo di atlegilego tša Thuto ya Maleme-mabedi ka Kgoro ya Thuto ya Kapa Bohlabela. Bjalo ka karolo ya diteko, dikolo tše 2 015 tšeo di dirišago isiXhosa le Sesotho bjalo ka maleme a letswele, di rutile bana ka maleme a letswele mephatong ya ka morago ga kgato ya motheo. Motshekga o re barutwana dikolong tše ba rutwa Mmetse, Saense ya Tlhago le Theknolotši ka maleme a ka gae a isiXhosa le Sesotho.
Gi thwe maitekelo a a thomilwe Cofimvaba, Kapa Bohlabela, ka Kreiti 4 ka 2012 ka dikolo tše 72 gomme palo ye ya oketšwa gannyane gannyane mephatong yeo e latelago fao sehlopha sa mathomo se gorogilego go marematlou ka 2020. Go thwe profense ya Kapa Bohlabela e dirišana le diyunibesithi tša Rhodes le Fort Hare, barekiši ba dipuku ba Oxford University le Pearson gammogo le Boto ya Maleme a Aforika ka Moka (PanSALB) go phethagatša projeke ye. Go thwe barutwana bao e lego karolo ya diteko ba phadile bao e sego karolo ya tšona.
Taba yeo e tlabago go feta tšohle ke marumo a kanego ye. Go thwe Pego ya Lenaneothuto la Bosetšhaba (National Curriculum Statement) e hlohleletša barutwana go ithuta ka maleme a ka gae, kudu mephatong ya tlasana fao barutwana ba ithutago dikokwane tša thuto e lego go bala, go ngwala le dipalo. Le ge lenaneothuto le hlohleletša go rutwa ka leleme la ka gae, lona lenaneothuto leo le diriša English le Afrikaans bjalo ka maleme a go ruta le go ithuta (LoLT)! Ka mantšu a mangwe, Kgoro ya Thuto ya Motheo e dira seo se lego kgahlanong le seo Pego ya Lenaneothuto e se hlohleletšago – go ruta le go ithuta ka leleme la ka gae!
Potšišo ya mathomo ya go kitimela mogopolong wa ka ge ke bala pego ye ke gore na, ka morago ga mengwaga ya go feta 25 ya temokrasi, ke gona Kgoro e ‘utolla’ gore barutwana ba šoma bokaone ge ba rutwa le go ithuta ka leleme la bona la ka gae? Nako ye ka moka, na Kgoro e be e sa lemoge gore leleme ke lepheko le legolo go thuto? Mengwaga ye ka moka ge bana ba Maisemane le Maburu ba be ba ragela bana ba rena kgole ka dipoelo, na Kgoro e be e sa lemoge gore go bjalo ka gobane ba rutwa le go hlahlobja ka maleme a bona a ka gae? Na seo se tšweletšwago bjalo ka ‘dikutullo’ tša taba e ntshwa ya go makatša yeo e bego e sa tsebege…dikutullo tša diphatišišo tša mengwaga e mentši tšeo di amilego diyunibesithi tša go tsebega… dikutullo tša taba yeo e ka fetolago sefahlego sa thuto mo nageng… na ka kgonthe taba ye ke dikutullo tše diswa?
Ga ke rate go tšweletša taba ya gore ke moisa wa kgale…ke mahlwaadibona…ke mokgalabje – seo ga se maikemišetšo. Ka 1968 ke be ke dira Mphato 3… seo ke mengwaga ye 52 ya go feta. Nkgolwe goba o se ke…mehleng yeo re be re ithuta dilo ka moka ka maleme a ka gae – Dipalo, Thutamahlale, Thutafase, Thutamaphelo… re be re ithuta dilo ka moka tša ka sekolong ka maleme a ka gae…ka 1968! Ge ke gopola gabotse, rena re bile mphato wa mafelelo wa ‘dimpara’ tšeo di dirilego Mphato 6 ka 1971 fao re bego re rutwa ka segagaborena gomme ra ya ra boeletša wona mphato woo o bitšwa ‘Fomo 1’ ka 1972 dikolong tšeo di phagamego. Ba sale gona batho ba palo ya go tsebalega bao ba tsenego sekolo mehleng ya ka bao ba ithutilego ka segagabobona dikolong tša praemari. Dipuku tša dithuto tša go fapana ka maleme a gaborena di be di le gona. Ke nagana gore ka dinyakišišo tšeo di sa lapišego, dipuku tše dibjalo di ka ‘utollwa’ le go tsenywa tirišong ntle le tikatiko. Fela go tšweletša taba yeo e bego e direga ka mengwaga ya bo1960 bjalo ka ‘kutullo’, ke taba ya go makatša e le ruri.
Go kaonafatša le go phagamiša boleng bja tsebo le bokgoni go thuto ya rena, motho o e tšeya gore Kgoro ya Thuto e tla akgofiša, go thekga le go matlafatša mananeo a go ruta le go ithuta ka maleme a ka gae dikolong. Fela leeto la go tiiša go rutwa le go ithuta ka maleme a ka gae le ka se thome sekolong. Ntle le ge maikemišetšo a rena e le go tla go makala le go kgotsa re sa fetše… leeto la go tiiša maleme a ka gae le gatee le ka se tsoge le thomile sekolong…
Leeto la go aga…go bopa…go tiiša…go hlabolla le go matlafatša leleme la ka gae bo letše godimo ga temogo le kwešišo ya gore leleme ga se feela sebetša goba sedirišwa sa go boledišana…sebetša sa go abelana dikakanyo, dikgopolo, ditaba le maikutlo. Go feta go ba sebetša sa go abelana dikgopolo, leleme ke sebetša sa boitsebo (identity)…sebetša seo se hlaolago motho magareng ga ba bangwe le go mo lemoša bao e lego magagabo. Go feta fao, leleme ke sebetša seo batho ba se dirišago go nagana… go beakanya… go rerišana le go bontšhana tsela.
Ka gona, leeto la go matlafaša tirišo ya leleme la ka gae go ruta le go ithuta, le swanetše go thoma fao bophelo bo thomago gona – ka gae. Go tiiša le go matlafatša leleme la ka gae bjalo ka leleme la go ruta le go ithuta, go nyakega gore leleme le le tiišwe le go matlafatšwa maemong a lapa le a setšhaba. Mengwageng ya bogologolo re ile ra ba le dikgatišo tša go swana le ‘Tšwelopele’ le ‘Motswalle wa Bana (WAMBA) tšeo, le ge di be di dirišetšwa go re dira kunku-robala- dingwe- di-robetše, di bego di ngwalwa ka maleme a rena a ka gae. Gabjale fao re thomago re se na selo sa go bala ka maleme a, leeto la go aga…go bopa…go tiiša…go hlabolla…go matlafatša maleme a ka gae a Seaforika bjalo ka maleme a go ruta le go ithuta, e ya go ba le lethata. Le ke leeto leo le nyakago, e sego feela Kgoro ya Thuto eupša setšhaba ka bophara. Na Kgoro le setšhaba di ikemišeditše leeto le?
https://businesstech.co.za/new...Staff Writer 22 May 2020
------------------------------
------------------------------
MOGALE SEKWELA //May 19,
POLOKWANE: Dingaka tša go feta 150 tšeo di fihlilego Aforika Borwa dibeke tše tharo tša go feta di biditšwe go tla go thuša go lwa ntwa kgahlanong le twatši ya khorona.
Molekgotlaphethiši wa Kgoro ya Maphelo, Ngk Phophi Ramathuba, o amogetše dingaka tše 13 mo profenseng ya Limpopo ka Labobedi la 19 Mopitlo 2020 go la Polokwane.
Dingaka tše di thwetšwe go tla go thekga ntwa kgahlanong le Covid-19. Magareng ga tšona ke Dingaka tša Lapa (family physicians) tše 8, Raditwatši (epidemiologist) yo tee, Radipalopalo wa Maphelo (biostatistician) yo tee le Rabotekgeniki wa Maphelo (technologist) yo tee. Ba ile go thoma go šoma go ralala le profense ka Mošupologo.
Nakong ya kamogelo, Molekgotlaphethiši Ramathuba o re profense ya Limpopo e be e hlaka kudu ka tlhokego ya Raditwatši le Radipalopalo wa Maphelo bao ba lego maleba go ba laetša ditsela le mekgwa e mekaone ya go lwantšhana le twatši ye.
O re Rabotekgeniki wa Maphelo le yena e be e le tlhobaboroko ka ge ba kgona go hwetša didirišwa tša maemo a godimo efela ba hloka tsebo yeo e nyakegago ya go di šomiša le go di hlokomela.
“Ditsebi tše di fihlile ka nako ya maleba mme re dumela gore di ile go feteletša tsebo ya tšona go bašomi ba rena. Re dumela gore go ba gona ga bona go ile go matlafatša lefapa la maphelo a bohle ntweng kgahlanong le twatši ye,” a realo Ramathuba.
Ramathuba o hlohleleditše dingaka tše gore di itlhokomele pele di ka thuša batho mme di thuše batho bao tše nkego ba na le twatši ya khorona.
“A re bontšheng gore kgwerano ya boditšhaba e ka se fenywe ke twatši. Le se ke la tšhaba go bolela seo se lego pelong tša lena. Ke rata go šoma le batho ba bohlale ka gore ge go senyega, ke nna yoo a tlago go amega kudu,” a realo.
Ramathuba o okeditše polelo ya gagwe ka gore go ka se tsoge go bile le dingaka tšeo di lekanego go lwantšhana le twatši ye mme a hlohleletša dingaka tša Aforika Borwa gore ga go na ngaka yeo e tlilego go ba tšeela mošomo. Leandro Gonzales Moreno o re ba fihlile Aforika Borwa nakong yeo go lego boima.
“Re swanetše gore re be mmogo gonabjale go feta peleng ge re nyaka go fenya ntwa kgahlanong le khorona. Re ile go šomišana gabotee le bašomi ba naga ye go netefatša gore re fenya twatši ye ebile re tshepa gore re ile go ithuta tše ntši go bona mme le bona ba tlo dira bjalo,” gwa realo Moreno.
------------------------------
MOGALE SEKWELA //May 14,
SESHEGO: Bontši bja batho bao ba sa šomego ba be ba eya ditoropong tša go fapana ba rekiša mme ba bangwe ba thuša bareki ka go ba rwalela merwalo gore ba kgone go hwetša mašeleng efela gonabjale ga ba sa kgona ka lebaka la kiletšo ya mosepelo.
John Manamela (26) go tšwa Seshego Zone 1, Kamogelo Mathebula (25) le Lebo Lebea (29) go tšwa Luthuli Phase 1 ka ntle ga Polokwane le bona ba be ba eya toropong ya Polokwane ba hlatswa le go hlokomela difatanaga. Ba re ba be ba kgona go dira tšhelete ya go feta R300 ka letšatši efela gonabjale go fedile ka ge ba palelwa ke go ya Polokwane ka lebaka la kiletšo ya mosepelo.
Gabjale ba gapeletšega go ya mabenkeleng a kgauswi le bona gore ba dire mošomo wo ba bego ba o dira gore ba kgone go ja.
“Seemo se fetogile ka lebaka la kiletšo ya mosepelo. Mošomo ga o sepele gabotse ka gore go na le baotledi bao ba sa nyakego go lefa. Gonabjale re dira tšhelete ya ka fase ga R150 mme ke e nnyane ka gore re hlokometše malapa a rena,” gwa realo John.
Kamogelo o re le ge e le gore kiletšo ya mosepelo e loketše maphelo a bona, e ya ba befediša. “Re a sotlega. Re kgethile mošomo wo ka gore ga re nyake go dira dilo tša go tšwa tseleng. Mošomo wo o bohlokwa ka gore re hlokometše difatanaga tšeo e lego maphelo a batho. Re kgopela mmušo gore o fediše kiletšo ya mosepelo goba o re tlogele re boele toropong ya Polokwane re kgone go dira mošomo wa rena. Re tla itlhokomela kgahlanong le twatši ya Covid-19,” a realo.
Ba re ga ba na dillathekeng gore ba kgone go dira kgopelo ya mašeleng a kimollo ka ge a tlo ba thuša kudu.
“Ge re kgopela batho gore ba re thuše ka dillathekeng tša bona, ba bangwe ba re botša gore re ba patele mme ba bangwe ga ba dumele. Ga re tsebe gore re direng,” Lebo a realo.
Seo ba se nyakago ke go boela mešomong ya bona gore ba kgone go tšwela pele ba fepa malapa a bona. Ba letile ka go fela pelo letšatši leo Presidente Matamela Ramaphosa a tlago go emiša kiletšo ya mosepelo.
------------------------------
MOGALE SEKWELA //May 13,
GAKOBE: Malapa a go feta 300 a be a nagana gore a tlo hwetšwa meetse ka lebaka la twatši ya khorona ka ge ba swanetše go hlapa diatla kgafetšakgafetša gore ba se ke ba tsenwa goba go fetelelwa ke twatši ye efela ga go bjalo. Se ke ka lebaka la gore badudi ba GaKobe go la Senwabarwana ba na le mengwaga ya go feta 10 ba letetše meetse mme ba swanelwa ke go šomiša meetse a noka ao ba a abelanago le diphoofolo. Bontši bja badudi ga ba na kgetho ntle le go šomiša meetse ao ka ge ba sena mašeleng a go reka meetse go batho bao ba borilego meetse ka malapeng a bona.
Molatelo Masetla (41) o re dipompi ke kgale di beilwe mebileng ya bona efela ga go nko yeo e tšwago lemina mabapi le meetse. “Ke kgale re letetše meetse efela ga go seo se diregago. Re hloka meetse ka ge re ka se kgone go tšwela pele re šomiša meetse ao a nwago ke diphoofolo. Re ka tsenwa ke malwetši a go fapana a kotsi,” a realo.
Ba bangwe ba badudi ba re maphelo a bona a kotsing, kudu ka ge lefase le hlasetšwe ke bolwetši bja Covid-19. “Ge twatši ye e ka hlasela motse wa rena, bontši re tlo lahlegelwa ke maphelo a rena. Re ka se kgone go tšwela pele re phela ntle le meetse a go hlweka. Re hloka thušo ya ka pela mme masepala o swanetše gore o dire se sengwe pele go senyega,” gwa realo Lesiba Molapo (51).
Mokhanselara wa mokgatlo wa DA, Ngoako Setjie, o re ba ile go tlalea masepala wa selete sa Capricorn go Khomišene ya Ditokelo tša Batho ya Aforika Borwa ka seo se diregago motseng wa GaKobe.
“Go bohloko go bona ditokelo tša batho ba gaborena di gatakwa ka tsela ye mme ba gapeletšega go šomiša meetse ao a šomišwago ke diphoofolo ka morago ga mengwaga ye mentši ga kaaka ya tokologo. Masepala o gatelela karolo ya 27 ya molaotheo mme khomišene e swanetše go dira se sengwe ka pela. Masepala o swanetše go tšeya maikarabelo gore badudi ba hwetše meetse ka pela,” gwa realo Setjie.
Mmoleledi wa Masepala wa Selete sa Capricorn, Moffat Senyatsi, o re ba tseba ka seemo sa GaKobe.
“Badudi ba tlo hwetša meetse go tšwa go projeke yeo e agwago ya meetse. Badudi ke bona ba kgopetšego gore letamo leo le tlogelwe gore diphoofolo tša bona di kgone go nwa meetse gona le gore ba kgone go nošetša dibjalwa tša bona. Masepala o beile tanka tše tharo tšeo di tlago abelwa badudi ge re sa emetše gore projeke ya meetse e fele. Badudi ba swanetše go bolela le makhanselara a bona ge ba hloka meetse,” gwa realo Senyatsi.
------------------------------
MMEGI WA SEIPONE //May 13,
POLOKWANE: “Le hlwa le ba bona…banna le basadi ba kgorometša diteroli goba ba rwele mekotla yeo e tletšego matlakala a dipampiri, mapotlelo, dikotokoti, bjalobjalo. Ba bangwe ba bona ba dula mafelong ao masepala o tšhollago matlakala. Ba letela dilori tša masepala ge di kgothola dilo, ke moka ba kgetha tšeo ba di nyakago, ba ya go di rekiša – ke ka fao ba iphedišago le ba malapa a bona ka gona. Ke ka lebaka la batho ba ge dilo tša mohola tšeo di lahlwago e se tše kaalo. Ka lebaka la twatši ya khorona, re rile go se be le motho yo a yago mafelong ao re tšhollago matlakala ka poifo ya gore go ya fao go ka gakatša go phatlalala ga twatši. Bjalo batho ba batho ba dutše magae fela ba bolawa ke tlala,” gwa realo Meyaraphethiši wa Masepala wa Polokwane, Cllr Thembi Nkadimeng, nakong ya ge a bolela le boraditaba ka Laboraro la 13 Mopitlo (Mei) 2020 meagong ya Khansele ya Masepala.
“Le a bona ke farafarilwe ke baeng fa. Baeng ba ke kemedi ya Lekgotla la Matšhaena la Aforika Borwa bao ba dulago mo Limpopo, kudu Polokwane. Baeng ba ba swere mpho ya diphasela tša dijo tše 350. Diphasela tše di akaretša bupi, folouro, raese, letswai, dinawa tša ka dikotikoting, swikiri, teye…ke dilo tše di ka bago 12. Mo modirong wa go thuša baagi, re šomišana le ba National Taxi Association le CPF yeo e emetšwego ke Mna Frans Kgasago. Le a bona gore ke nna mokhanselara ke nnoši mo ka gore makhanselara ga se a swanela go amega go morero wa go phatlalatša dijo tša thušo. Badirišani ba rena ba leago ke bona ba rwelego boikarabelo bja go bona gore dijo tše di fihlela batho ba maleba.
“Re tšere sephetho sa gore dijo tše di tla fiwa bahlwekiši ka ge ba sa šome mo nakong ye. Le ge ba be ba ka re ba a šoma batho ba batho, ka lebaka la gore mabenkele a tswaletšwe, ga go na matlakala a makaalo mola ka lehlakoreng le lengwe mafelo ao ba išago dilo tšeo ba di kgobokeditšego le wona a tswaletšwe. Re hlaotše malapa a 172 mo Polokwane, 29 Mankweng le a 17 Moletji a bahlwekiši ao a tlago amogela dijo tše. Re na gape le sehlopha sa batho bao ba šomago ka malapeng. Ka lebaka la gore batho ba dutše ka malapeng a bona, batho bao ga ba na mošomo le tša go iphediša. Go sehlopha se, re hlaotše malapa a 32 ao a tlago humana diphasela tša dijo. Godimo ga fao, go na le malapa a mararo ao a swetšwego ke dintlo gomme a hloka tša go ja. Malapa ao le wona a tla holega ka mpho ye ya diphasela tša dijo,” Nkadimeng a realo a hlalosa mabaka ao ka wona ba hlaotšego malapa ao a tlago holega ka diphasela tša dijo.
Seboleledi sa kemedi ya Matšhaena se boletše gore bjalo ka Lekgotla tla Matšhaena, ke boikgantšho go bona go thuša badudi ba Aforika Borwa mo nakong ya masetlapeleo a twatši ya khorona. O beile Maaforika Borwa pelwanatšhwaana ka gore pheko ya Covid-19 e tla humanwa mo nakong ya kgauswinyana.
------------------------------
MMEGI WA SEIPONE //May 12,
Meyaraphethiši wa Masepala wa Selete sa Capricorn (CDM), Cllr Makoro Mpe, o dirile kgoeletšo go badudi ba selete go dirišana le bašomi ba maphelo bao ba sepelago le malapa go dira ditlhahlobo (screening) le diteko (tests) tša twatši ya khorona. Bašomi ba ba thoma ka go dira ditlhahlobo ka go botšiša dipotšišo tšeo di rilego.
Dikarabo tša dipotšišo tša ditlhahlobo ke tšona di hlohleletšago bašomi go dira diteko tša go swana le go tšea mare goba madi a modudi gore a ye go lekolwa dilaporathoring gore na notho o fetetšwe ke twatši goba aowa.
“Molaetša wa rena go badudi ke gore go re na motho goba lapa le laetša dika tša phetelo ya twatši, tšeo ke ditaba tšeo di tlago tsebja ka morago ga go amogela dipoelo tša diteko. Ka lebaka le, ga go na motho yo a swanetšego go ipetha sefega a re yena ga a na twatši go fihla ge a dirilwe diteko mme a humana dipoelo tša go kgonthišetša maemo a gagwe. Ntwa kgahlanong le twatši ye yeo e tšhošetšago go ba gona ga rena bjalo ka batho, e ka fenywa feela ka tirišano ya rena ka moka,” gwa realo Mpe.
Nepo ya lenaneo le ke gore mmušo o kgone go lemoga mafelo ao phetetšo e ikepetšego go wona le gore bao ba latišišago bao ba ka bago ba fetetšwe, ba kgone go šoma ka lebelo go thibela phatlalalo. Gape ke ka go dira ditlhahlobo le diteko fao bašomi ba maphelo ba tla kgonago go fihlelela batho bao ba nago le malwetši a mangwe ao a bego a dutše a le gona bjalo ka swikiri (diabetes), asthma, TB, HIV/Aids, kankere le malwetši a pelo le a mangwe.
CDM, yeo e lego legae go batho ba go feta 1, 2 milione e tšhošwa ke go hlatloga ka lebelo ga dipalo tša batho bao ba fetetšwego ke twatši ya khorona mo nageng tšeo di laetšago gore phetetšo e ka fihla ntloraneng mo maregeng. Yeo ke taba yeo e swanetšego go dira gore yo mongwe le yo mongwe a šomišane le mmušo go tiiša boiphemelo bjo maatla kgahlanong le twatši ye.
“Ga go na kotsi le e nnyane ge motho a hlahlobja goba a dirwa diteko. Ke ka lebaka leo ke tumišago bašomi ba maphelo bao ba di etilego pele mo ntweng ye ya go kaaka thaba. Ge re ka thekga mmušo, ra thekga bašomi ba maphelo… yo mongwe le yo mongwe a bapala karolo ya gagwe, ke nagana gore bjalo ka selete, re na le sebaka se sebotse sa go aga selete seo se ka kgonago go ikarabela kgahlanong le leuba le,” Mpe a realo ge a ruma.
------------------------------
MOGAU MATSEMELA //May 12,
Tsebe ke e nngwe ya dikwi tše bohlokwa ka go amogela melaetša ya medumo. Gantši ga re e šokele go ya kae, kudu reba baswa. Re e konka ka mmino wa modumo wa godimo kudu mme seo se kotsi. Re tsenya ‘headsets’ ka gare ga ditsebe, ra godiša modumo la phetelela fao e lego gore kotsi ya gona ke gore ka morago ga mengwaga. ‘ga re sa kwa!’.
Neo Moshoeu yo e lego Speech therapist and Audiologist o re go re tsebe e fihliše molaetša go monagano, go na le magato ao a latelwago go fihlelela se.
“Modumo o sepela ka maphoto (waves) mme o laolwa ke lešoba la tsebe la ka ntle (canal) go o tsentša ka gare go fihlelela merotswana ya tsebe (eardrum). Merotswana yeo e ntšha meroromelo (vibrations) mme meroromelo e phatša maratswana (ossicles) bogareng bja tsebe go ya go disele tša merišana(hair cells). Disele tša merišana di fetošetša meroromelo go melaetša ya mohlagase (electrical signals) mme melaetša e sepela ka megalatšhika (nerves) go fihla monaganong mme monagano wa hlatholla molaetša gore o šupa eng,” a realo.
Moshoeu o re go šomišwa mokgwa wa di‘hertz’ (Hz) go kala bogolo (decibels/dB) bja modumo. O re modumo woo o loketšego tsebe bogolo bja wona ga wa swanela go feta ‘85 dB’ gobane o ka golofatša tsebe ya gago. O re modumo o mogolo o kgona go thubula le go ruruša merotswana ya ditsebe mola ka go le lengwe o ka fofora disele tša merišana goba go kgaola mogalatshika mme wa se hlwe o ekwa. O re ge tshenyo e se e kgolo, tsebe ya gago e ka alafega le go thušwa ka ‘dithuša-go-kwa’ (hearing aids) eupša ka nako tše dingwe o ka lahlegelwa ke go kwa go ya go ile.
Mošomimmogo le yena e lego Speech therapist and Audiologist, Helga Mokota, o re “Bašomi ba meepong ke bona ba bago kotsing kudu ka ge ba lebana le medumo ya godimo kudu ya metšhene ya go epa. Motho o šoma ka medumo eupša ka go nyatša ga a apare dirwalwa tša go thibela medumo mme morago o lla ka gore ditsebeng tša gagwe go lla medumo, kudu ge a robetše”
Moshoeu le Mokota ba hlatselana ka mekgwa ya go hlokokomela ditsebe: “Go efoga medumo ya godimo o swanelwa ke go ralokela mmino fase, go hlapa ditsebe, go hlwekiša ‘headsets’ pele o di rwala, go lesa go tsenya mahlokwa ka ditsebeng le go tlogela go tšhela diela bjalo ka makhura ditsebeng. Tsebe e bohlokwa ka gore e re thuša go kwa le gore re kgone go ema le go sepela”.
------------------------------
------------------------------
LESIBA MACHAKA //May 09,
GAMAMPURU: Go boima go phela ntle le tlhokomelo ya bana ba gago. Seo ke seo se diragaletšego Mme Felane Sebulelo, mokgekolo yoo a ilego a swarelwa karata ya mphiwafela wa SASSA. Sebulelo o ile a dira tumelelano le monglebenkele gore o tla tšeya dijo gomme ba mo swarela karata ya gagwe.
Letšatši e be e le Labobedi la 05 Moranang 2020 moo lefelo e bego e le kua GaMampuru, Sekhukhune. Seemo sa Sebulelo se tloga se hlobaetša ka ge a iphediša ka mphiwafela. Godimo ga fao, o dula ka mokhukhung le ditlogolo tše 13. Mokgatlo woo e sego wa mmušo, Letsogo le Lefago, o re Sebulelo ga se yena modudi a le nnoši yoo a swaretšwego karata ya gagwe ke monglebenkele yoo e lego Moindia motseng wa fao.
“Taba ya go ama Mme Sebulelo re a e tseba e bile ke rena re tšwago go tšeya karata kua Moindieng yo e lego monglebenkele. Ka madimabe re ile ra humana dikarata tše dintši. Monglebenkele leo o ile a tšweletša dikarata tše 17 tšeo e lego tša batšofe le tša bana! Pele re ka dira seo, re ile ra kgopela tumelelo maphodiseng gore re se ke ra bonwa molato ka go dira seo. Ga gonabjale re letile Kgoro ya Tlhabollo ya Leago go kwa maemo a taba ye,” ao ke mantšu a Tumelo Mampuru go tšwa go mokgatlo woo.
Kgoro ya Tlhabollo ya Leago le ya CoGHSTA di ile tša etela lapa la gaSebulelo leo le selago ka la go dutla. Mme Sebulelo o dula le ditlogolo le ditlogolokhukhu tše 13 ka kakaretšo ka mokhukhung o tee. Lapa leo le iphediša ka mašeleleng a mphiwafela. Go tsena ga Kgoro ya Tlhabollo ya Leago moo go tlhakahlakano yeo ke go nyaka go efoša mathata ao Sebulelo a ipeilego ka tlase ga wona.
“Bjalo ka Kgoro ya Tlhabollo ya Leago, re sa nyakišiša taba ye. Ga gonabjale re rata go eletša badudi ba rena, kudu batšofe, gore ba se fane ka dikarata tša bona go mang kapa mang ge e se feela meloko ya kgauswiyeo ba e tshepago goba e ba thušago. Taba ye e ka tlase ga Kgoro le Sassa. Re nyaka go tseba gore naa tumelelano ya Mme Sebulelo le monglebenkele e be le ya mohuta mang go re thuša go kwešiša taba ye bokaone,” gwa realo Mme Nkakareng Rakgoale yo e lego Molekgotlaphethiši wa Kgoro.
Molekgotlaphethiši wa Kgoro ya CoGHSTA, Mna Basikopo Makamu, o re ba ile go agela Sebulelo ntlo go se go ye kae. Makamu o re baswa ba swanelwa ke go ngwadiša ditene go mešate ya bona gore ba se ke ba patagana ka magaeng a gabobona le batswadi. O re seo se tla ba thuša go agela dintlo bao ba di hlokago ka gore mo nakong ya twatši ya Covid-19, go dula ka go pitlagana ga bana ba 13 ka mokhukhung o tee, go ka tliša masetlapelo a phetetšano.
------------------------------
MMEGI WA SEIPONE //May 04,
Ka segagešo ge ba re ‘kahle’, ba ra gore emanyana…fodiša matswalo…thekga ditho…enwa meetse o potle. Ge o ekwa bakgalabje ba re ‘kahle’, o tsebe gore o thomile go ba lapiša… o lla kudu – o sellallane. Ge ba re ‘kahle’ ba ra gore o gate diporiki…tlogela go lla le go ngongorega…tlogela go feteletša dilo kudu…tlogela go hlwa o belaela o sa fetše.
Tše dingwe tša dilo tšeo di ileditšwego go ya ka Maemo a Masetlapelo ao a goeleditšwego mo Aforika Borwa, ke bjala le motsoko. Godimo ga dilo ka moka tšeo di ileditšwego, ga go na tšeo di tsošitšego lešata go swana le tše pedi tše – bjala le motsoko. Potšišo ke gore ke ka lebaka la eng tše pedi tše di tsošitše lešata le lekaa. A re tšeye taba ya kiletšo ya motsoko. Tona ya Ditšhelete yena o šetše a llile ka taba ya letseno la motšhelo la go gagabela go dibilione tša diranta tšeo di lahlegago ka lebaka la kiletšo ya bjala le motsoko. Le ge badiriši ba motsoko ba kgokgonwa, go bonala nke go feta bohle, ngongorego le lešata le legolo le kwagala go tšwa go barekiši ba ditšweletša tša motsoko.
Maemo a mmušo ke gore motsoko le ditšweletšwa tša wona ga se dilo tšeo go ka thwego ke ‘dinyakwa’ tša bophelo… dilo tšeo batho ba ka se kgonego go phela ntle le tšona. Go fola goba go kgoga motsoko ke mohlala o mokaone wa bophelo bjo bobe ka gore motsoko o hlola esego go thibela malwetši. Motsoko o bonwa bjalo ka sedirišwa sa kotsi seo se hlolago malwetši ao a gagarago mašabašaba ngwaga ka ngwaga. Mo nakong ya Covid-19, tlwaelo ya go šielana sekarete goba setompi sa motsoko e na le bokgoni bja go phatlalatša twatši ka lebaka la mare ao a šalelago mo molomo o khupago gona ge motho a fola. Motsoko o senya legano, mogolo, maswafo le ditho tše dingwe gomme go tlogela motho a le maemong ao a ka fetelwago ke malwetši a go hema gabonolo. Gape motsoko o tswalanywa le bolwetši bja mafahla (TB) le go gohlola. Mo nakong ye ya marega, ge motho wa go diriša motsoko a gohlola, ga o kgone go tseba gore na o dirišwa ke mpshikela goba ke ditlamorago tša motsoko goba o tsenwe ke twatši ya Covid-19 na. Ka go lemoga mathata a ka moka, mmušo o tšere sephetho sa gore le mo go kgato ya bo4 ya dikiletšo, motsoko o sa ileditšwe.
Barekiši ba motsoko ba tsošitše lešata le legologolo ka taba ya kiletšo ya thekišo ya motsoko gomme ba tšhošetša mmušo ka go o iša kgorong ya tsheko go o gapeletša go fega kiletšo. Barekiši ba motsoko ba ikemišeditše go phetla mmušo letsogo le go o gapeletša go dumelela go rekišwa ga motsoko ka kgang. Sello se segolo sa barekiši ba ke gore, ka go iletša thekišo ya semmušo ya motsoko, mmušo o buletše bagaditšong ba bona ba go rekiša ka tsela yeo e sego ya semolao go huma le dinala. Ba re ka go tswalela mabati a ka pele a dikgwebo tša bona, mmušo o buletše ba go rekiša motsoko go tšwa ka mabating a ka morago. Barekiši ba ba phegelela gore mmušo o swanetše go tšweletša bohlatse bja gore ka kgonthe motsoko o oketša phatlalalo ya Covid-19. Mmušo o tšweletše bohlatse? Mmušo?
Bao ba thekgago magato a mmušo a go iletša go rekišwa ga motsoko ba re kahleng bakgalabje! Mo godimo ga lepokisana le lengwe la disekarete go ngwadilwe mantšu a: ‘Go fola / kgoga motsoko ke selo se segolo seo se hlolago tlhaselo ya pelo, distroke le malwetši a megala ya madi’. Godimo ga le lengwe lepokisana go ngwadilwe mantšu a: ‘Balwetši ba bangwe le ba bangwe ba 9 godimo ga ba 10 bao ba swerwego ke kankere ya maswafo, ke bakgogi. Gape go fola go hlola kankere ya dipounama, ya legano, kgokgokgo, mogolo wa dijo le sebudula. Go tlogela go kgoga go fokotša kotsi ya go swarwa ke kankere’. A ke mantšu ao a ngwadilwego godimo ga mapokisana a disekarete! Bjalo ge barekiši ba motsoko ba re mmušo o laetše bohlatse bja gore motsoko o ka hlola phatlalalo ya Covid-19, gabotse ba bolela eng? Ke mang a lekang go tlaetša mang gona fa?
Ka gona, sello sa barekiši ba ga se kgahlego ya bophelo bjo bokaone bja badiriši ba motsoko eupša tšhelete dipotleng tša bona. Sello sa bona ga se sa go kwela setšhaba bohloko go twatši ya Covid-19 eupša go dira poelo ka sedirišwa seo go nago le bohlatse bjo bo sa tekatekego bja gore ke mpholo wo o bolayago! A re kahleng bakgalabje – re tlogele mmušo o gate diporiki godimo ga thekišo ya ditšweletšwa tša motsoko. Diporiki!
------------------------------
MMEGI WA SEIPONE //April 27,
‘Lefase le… ke ra legohle, le ka kgona go balwa le go kwešišwa feela ke bao ba tsebago leleme leo le ngwadilwego ka lona…ke ra leleme la Mmetse’ se ke seo go thwego se boletšwe ke Rammetse wa bogologolo, Galileo.
Go sa kgathalege gore na o dumelelana goba go ganana le seo Galileo a se boletšego, nnete yeo e šalago ke gore re tshepile dipalo go dira tlhaologanyo ka dilo le go tšea diphetho tše bohlokwa maphelong a rena. Dipalo ke tšona di dirišwago go re thuša go kwešiša ditiragalo tšeo di diragalago maphelong a rena a letšatši ka letšatši. Ntle le dipalo, re ka se kgone go tšweletša dikgopolo tše dingwe gabotse goba ka mokgwa wo o kwešišegago.
Mo nakong ye ya twatši ya Covid-19, re holofetše dipalopalo. Mamohla ka letšatši la 27 Moranang 2020, Letšatši la Tokologo, tše dingwe tša dipalopalo tše bohlokwa tša letšatši ke tše: palo yeo e kgonthišitšwego ya batho bao ba fetetšwego ke twatši ya Covid-19 (4 546); palo ya batho bao ba bolailwego ke twatši ye (86). Dipalo tše dingwe tšeo di bonalago ke tša diphetetšo go ya ka diprofense. Ka gona, go bonala Kapa Bodikela e di etile pele ka palo ya diphetetšo ka 1 608; Gauteng ka 1 331; Kapa Bohlabela ka 535; Foreisitata ka 110; Limpopo ka 31; Bokone Bophirima ka 28; Mpumalanga ka 23 le Kapa Leboa ka 17.
Na dipalopalo tše tša ka godimo di a bolela? Di bolelang? Yo mongwe a ka no re aaaai wena, o ra gore go na le yo a sa bonego gore dipalopalo tše di laetša palomoka ya batho bao ba fetetšwego ke twatši ya Covid-19 naga ka bophara le dipalo tša batho bao go ya ka diprofense gammogo le batho bao ba hlokofetšego ka lebaka la twatši ye go fihla mo nakong ye… o ra gore go na le motho yo a sa kwešišego taba ye? O ra gore go na le motho yo a sa kwešišego tšona dipalo tše bonolo tše? Ga ke tsebe…mohlomongwe ke tshwenywa ke go swarela dilo kgole fela ke sa gopola gabotse gore yo mongwe wa barutiši ba ka ba Dipalo o ile a mpotša gore ge motho a nyaka go kwešiša seo dipalopalo di se bolelago, ga se a swanela go lebelela feela tšeo dipalopalo di se bolelago eupša o swanetše go sekaseka le tšeo dipalopalo di sa se bolelego.
Ye nngwe ya ditaba tšeo dipalopalo tša ka mo godimo di sa se bolelego ke gore na ge go šala go hlaolwa batho ba 4 546 bao ba fetetšwego ke twatši, na diteko di dirilwe go batho ba bakae? Dipalopalo tša ka mo godimo tšeo di bolelago ka palo ya batho bao ba hlokofetšego ka lebaka la twatši ya Covid-19, ga di bolele selo ka palo ya batho bao ba bego ba fetetšwe eupša ba phologilego go twatši ye. Dipalo tšeo di laeditšwego tša diphetetšo go ya ka diprofense, ga di bolele selo gore na di fihleletšwe fao diteko di dirilwego go batho ba bakae. Ka ntle le tsebo ya palo ya batho bao ba dirilwego diteko, taba ya batho bao ba fetetšwego ga e bolele go tlala seatla.
Ba bangwe ba šišintše gore dipalopalo tšeo di golago ka lebelo diprofenseng tša Kapa Bodikela Gauteng, KwaZulu-Natal, bjale le Kapa Bohlabela, ga se le gatee taetšo ya gore diprofense tšeo di na le phetetšo ya godimo ya twatši ya Covid-19 eupša ditlamorago tša palo yeo e okeditšwego ya diteko. Se se ra gore ge palo ya diteko e oketšega, palo ya batho bao ba fetetšwego le yona e a gola ka ge diteko di fihlelela karolo e kgolo ya setšhaba. Ka gona, palo e nnyane ya batho bao ba fetetšwego ga e šupe le gannyane gore diprofense tšeo di nago le dipalo tša tlasana tša phetetšo di bolokegile go feta tšeo di nago le dipalo tša godimo… aowa. Seo dipalopalo di ka bago di se šupa e ka no ba gore diprofense tšeo di laetšago dipalo tša tlase tša diphetetšo ke diprofense tšeo go tšona go se šwego gwa dirwa palo ya go bonala ya diteko… diprofense tšeo di lego kotsing go fetišiša.
Ka gona, ge o le profenseng yeo go yona go begilwego palo e nnyane ya diphetetšo, o se ke wa iphora ka gore twatši gageno ga se ya fihla. Twatši e ka no ba e fihlile kgale ebile e keka ka lebelo gona fao gageno gomme seo se diegilego go fihla e ka no ba e le diteko tša go lekola gore na ke bomang bao ba fetetšwego le bao ba sego ba fetelwa. Ka gona, a re pheleng re phakgame le go ntšha mahlo dinameng mabapi le leuba le la Covid-19 ka gore le ka fihla kae goba kae.
------------------------------
MOGALE SEKWELA //April 27,
SESHEGO: Nako le nako ge Amos Ramphekoa a swanetše gore a tšwe ka lapeng la gagwe goba a ye mabenkeleng go reka dijo, o swanetše gore a thibe sefahlego sa gagwe. Se ke ka lebaka la gore batho ba hlakantšha monna yo wa mengwaga ye 60 go tšwa Seshego, Zone 1 ka ntle ga Polokwane le Tona ya Maphodisa, Bheki Cele.
Batho ba dula ba mo latela, kudu ge a apere mongatse wa gagwe… mongatse wa lephephe wa go swana le e mengwe yeo e ratago go aparwa ke Cele. Ramphekoa o re batho ba boledišana le yena mme ba mmotšiša dipotšišo tše dintši ka kiletšo ya mosepelo.
O re ba bangwe ba mo rapela gore a ba dumelele gore ba reke le go rekiša madila.
“Ba mpotšiša gore kiletšo ya mosepelo e tlo oketšwa gape goba aowa. A ke tsebe gore ke ba fetole ke reng ka gore ga ke na dikarabo. Ba bangwe ba re ke bolele le Mopresitente Matamela Ramaphosa gore a ba fe letšatši gore ba kgone go etela balekani ba bona. Nnna ga se nna Bheki Cele - ke nna Amos Ramphekoa,” a realo.
Ramphekoa o re badudi ba bangwe ba mo emiša ba kgopela go tšeya dinepe le yena. Ba bangwe ba myemyela le yena mme ba bangwe bao a naganago gore ba ka ba ba tshetše molao ba a tšhaba ge ba mmona.
O re o makatšwa ke gore nkane batho ba nagana gore ke yena Cele ka ge Cele a ka se sepele le mebila ntle le bašireletši ba gagwe goba maphodisa.
Ka gona, ge o dula Seshego hlokomela ka gore o ka no kopana le ‘Bheki Cele’ neng goba neng.
------------------------------
GAMAJA: Lapa la mohu yoo a bego a tumile kudu go papadi ya Skeem Saam, Charles Maja, le bile le kopano ka morago ga poloko ya gagwe go bolela ka mathata ao ba kopanego le wona nakong ya poloko. O bolokilwe ka Mokibelo wa 18 Moranang 2020.
Kopano e swere lapeng la Charles Maja motseng wa Kopermyn go la GaMaja ka ntle ga Polokwane. Kopano ye e tla ka moragop ga gore lapa le hwetše kotlo ya R5 000 go tšwa go maphodisa ka ge le paletšwe ke go latela ye mengwe ya melao ya kiletšo ya mosepelo ka morago ga gore batho ba go feta 50 ba fihle polokong ya gagwe.
Ngwana wa Charles, Mologare (25), o re ba tšere matsapa ka moka go netefatša gore melao ya kiletšo e šalwa morago.
“Ka fao re beakantše ditulo tše 50 mme ra tswalela tsela ya rena gore batho ba se fete ka thušo ya Worksa Private Emergency Services,”
“Ka manyami dilo di tšwele ka tlase ga taolo ka ge barati le balatedi ba gagwe ba ile ba tsenelela tirelo ya poloko ka ntle ga tente. Re rata go tšeya sebaka se go kgopela tshwarelo go maphodisa legatong la batho bao ba tlilego lehung ntle le tumelelo ya rena. Re leboga le Maaforika Borwa ao a re thekgilego ebile re leboga le botho bja bona nakong ya rena ya tahlegelo,” gwa realo Mologare.
Mosadi wa gagwe, Sophy (53), o be a sa robegile pelo. O re bophelo bo ka se sa swana le kgale ntle le Charles ka ge e be e le thekgo ya bona ya lapa.
“Bophelo bja gagwe bja mo gae le thelebišeneng bo be bo swana ntle le gore o be a sa nwe madila. Ge a be a le ka gae, o be a rata go raloka mmino wa Ladysmith Black Mambazo mme a roka diaparo. O be a rata go hlokomela merogo ya gagwe, a na le nako ya lapa la gagwe ka gare ga mešomo ya gagwe ya go mo iša godimo le fase mme a re direla tšeo re di hlokago. Re ile go mo gopola ka mekgwa e mentši. Le ge a be a rata metlae, o be a rata nnete ebile a na le thekgo. O be a rata thuto, ka fao o netefaditše gore bana ba gagwe ka moka ba tsena dikolo,” a realo.
Barati le balatedi ba Charles ba ile go dumelelwa go ba gona pulong ya leswika la gagwe ka morago ga ge kiletšo ya mosepelo e fedile gore dipelo tša bona di kgotsofale.
------------------------------
GASEKGOPO: Go tloga ka ngwaga wa 2015, lapa la ga Moila le thomile setšo sa lona sa go tšwa maeto ba eya maikhutšong le go ithabiša mafelelong a ngwaga, nakong ya Paseka le maikhutšong a mangwe gare ga ngwaga.
Lapa le la go tšwa GaSekgopo ka ntle ga Modjadjiskloof ga le ipshine ka ge le palelwa ke go ya leeto leo le rulagantšwego go tloga ngwagola. Le be le swanetše go tšwa go yo keteka tšatši la matswalo a Sarah ge a tla be a swara mengwaga ye 40. Tše ka moka ke ka lebaka la twatši ya Covid-19 le kiletšo ya mesepelo. Lapa le a dumela gore kiletšo ya mesepelo e le loketše eupša ga se la thabišwa ke koketšo ya nako ya kiletšo ya mesepelo.
“Re rulagantše leeto le la go keteka letšatši la matswalo kgale efela Covid-19 še e re senyeditše. Ga se re thabe empa ga go seo re ka se dirago. Re rapela gore twatši ye e fele gore re tle re kgone go tšwela pele ka maphelo a rena go swana le kgale,” gwa realo Sarah.
Go tloga ka 2015, lapa le le be le ralala le mafelo a go robala a go fapana Aforika Borwa ka bophara, le fetša matšatši a mmalwa le le fao. Le thoma ka go tšeya leeto la kgauswi mme ka morago la tšeya leeto la go ya kgole. Ge le tšeya leeto, le sepela ka senamelwa sa go nametša batho ba 22 ka ge e le lapa le legolo.
Le ge e le gore ba paletšwe ke go tšeya leeto la bona, ba re ge dilo ka moka di boela madulong, ba ile go dira se sengwe go thiba sekgoba sa leeto le ba paletšwego ke go le tšeya.
“Re sa ile go keteka matswalo a Sarah bjang kapa bjang. Re ile go lebelela gore ke eng seo re ka se dirago go keteka. Re ka se emiše ka setšo sa rena ka lebaka la Covid-19,” gwa realo Joyce (36).
------------------------------
------------------------------
MMEGI WA SEIPONE (Go tšwa go Business Insider, 02.03.2020 ka Shayanne Gal) //April 20,
Dipego tša kgauswi tšeo di laeditšego go hlatloga ga palo ya batho bao ba fetetšwego ke twatši ya corona, go ya ka ditsebi, di laetša gore twatši ye e ka ba e phatlalatšwa ke batho bao le go tseba gore ba fetetšwe ke twatši ba sa tsebego.
Batho ba ba ya godimo le tlase fao ba kopanago le batho ba bantši ntle le go lemoga gore ba fetetšwe. Ba re fao ba itemogago ka dika goba ba lemogwago ka morago ga diteko, ya ba ba šetše ba feteditše batho ba bantši. Karolo ya bothata bjo e dirwa ke gore twatši ye e phela nako e telele. Go thwe twatši ye e kgona go phela go thoma ka diiri tše tloga go diiri tše tharo (3) go iša go matšatši a šupago (7).
Twatši ye e phatlalatšwa ka mokgwa wa marotholotšana a mare ao thantshogago ge motho a gohlola goba a ethimola. Phetetšo e hlolega ge marotholotšana a a ka wela ka ganong, mahlong goba ka dinkong tša batho bao ba lego kgauswi. Gape motho a ka fetelwa ke twatši ka go kgwatha selo goba felo fao go nago le twatši ke moka a swara molomo, mahlo goba nko. Gore na twatši e phela nako e kaakang, go laolwa ke phišo, monola goba mohuta wa selo seo e wetšego godimo ga sona.
Bafatišiši (researchers) ba humane gore godimo ga pampiri ya go gatiša goba thišu, twatši e nyamelela mo nakong ya diiri tše tharo (3). Go tšea matšatši a mabedi gore twatši e nyamelele mo godimo ga boya le mašela. Twatši e nyamelela ka morago ga matšatši a mane godimo ga galase le tšhelete ya pampiri. Fao twatši e humanwego e phela nako e telele go fetišiša ya matšatši a šupago (7), ke godimo ga tšhipi ya go se ruse (stainless steel) le polasetiki. Sa go tlaba bafatišiši ke gore twatši e humanwe e sa phela ka morago ga matšatši a šupago godimo ga bokantle bja diširadifahlego tša kalafo tšeo di dirišwago ke dingaka le baoki.
Magareng ga tše dingwe, diphatišišo tše di laetša gore go bonolo go phatlalatša twatši ye ntle le go lemoga. Go rena ba go adimana goba go šielana diaparo, go bonolo go fetelwa ke twatši yeo e lego godimo ga diaparo yeo e ka phelago go iša go matšatši a mabedi. Go gohlolela goba go ethimolela godimo ga tafola ya dijo, sinki ya go hlatswa dibjana ga motho yo a fetetšwego ke twatši, go ka thuša go phatlalatša ditwatši go bao ba swarago tafola goba sinki. Ya go tšhoša ke ye ya gore twatši e ka fetša matšatši a mane godimo ga tšhelete ya pampiri. Matšatši a mane (4) godimo ga tšhelete ya pampiri? Hei, gape yeo ya tšhelete ke bothata! Ge twatši ye e phela matšatši a go iša go a šupago godimo ga polasetiki, go ya go reng ka rena re gelelago meetse ka metomo ya dipolasetiki mola re šielana metomo yeo?
Leswena la twatši ya corona yeo e hlolago bolwetši bja Covid-19 le tsene ka gae gomme le re re phele re ntšhitše mahlo dinameng.
Shayanne Gal/Business Insider
The researchers also compared the new coronavirus' life span on surfaces with that of the SARS coronavirus. In a 70-degree Fahrenheit (21 degree Celsius) room at 40% relative humidity, they found that both coronaviruses lived the longest on stainless steel and polypropylene, a type of plastic used in everything from food-storage containers to toys. Both viruses lasted up to three days on plastic, and the new coronavirus lasted up to three days on steel.
On cardboard, however, the new coronavirus lasted three times longer than SARS did: 24 hours, compared with eight hours.
Temperature and humidity play a role in how long the virus survives
Some coronaviruses, including this new one, have a viral envelope: a fat layer that protects viral particles when they travel from person to person in the air. That sheath can dry out, however, killing the virus. Temperature and humidity affect that process.
One recent study found that an 18-degree Fahrenheit (77 degrees Celsius) jump, from 68 degrees (20 degrees) to 86 degrees (30 degree), decreased how long SARS lasted on steel surfaces by at least half.
The new Lancet study found a similar link between the virus' lifespan and the surrounding temperature. At 4 degrees Celsius (39 degrees Fahrenheit), the virus lasted up to two weeks in a test tube. When the temperature was turned up to 37 degrees Celsius (99 degrees Fahrenheit), its lifespan dropped to one day.
Some research has also suggested that increases in relative humidity reduce how readily the virus can spread between people.
You're unlikely to get the coronavirus from your mail
Even though the coronavirus can survive for a day on cardboard, it's unlikely that anyone would contract it after touching a box that arrives in the mail.
That's because shipping conditions make it difficult for the coronavirus to survive.
"Viruses are likely to only live a few hours to a few days under the sort of conditions we expose packages to, including shifts in temperature and humidity," Rachel Graham, an epidemiologist at the University of North Carolina, previously told Business Insider.
The Centers for Disease Control and Prevention says "there is likely very low risk of spread from products or packaging that are shipped over a period of days or weeks at ambient temperatures."
Adrienne Marchetti, the executive director of the Pawtucket Rhode Island Soup Kitchen on March 2.
Jessica Rinaldi/The Boston Globe via Getty Images
If you're concerned about your packages, though, Graham suggests using surface disinfectants like Lysol or bleach. These can kill viral particles within 15 seconds, but if you want to be extra careful, you can wait five to six minutes, she said.
But the precaution is likely unnecessary.
"If we had transmission via packages, we would have seen immediate global spread out of China early in the outbreak," Elizabeth McGraw, the director of the Center for Infectious Disease Dynamics at Pennsylvania State University, previously told Business Insider.
"We did not see that, and therefore I think the risk is incredibly low," she added.
------------------------------
LESIBA MACHAKA //April 11,
SEKHUKHUNE: Mmušo wa Limpopo, ka tlase ga boetapele bja Tonakgolo, Mna Chupu Mathabatha le Mokhomišinare wa Maphodisa Limpopo o tšwele ka mmetela go phatlalatša tshedimošo mabapi le twatši ya Covid-19 seleteng sa Sekhukhune.
Lefelo e be le Jane Furse, Sekhukhune, fao letšatši e bego e le Labone, 09 Moranang 2020. Molekgotlaphethiši wa Dinamelwa le Tšhireletšego, Mme Mavhungu Lerule-Ramakhanya gammogo le Mokhomišinare wa Maphodisa, Mna Nneke Ledwaba ke bona bao be bego ba etile lesolo leo pele.
Batho ba ile ba botšwa ka kotsi ya twatši ya ‘khorona’ le bohlokwa bja go dula ka magae go thibela phatlalalo ya twatši. Ba boditšwe ka bohlokwa bja go latela melao ya ‘sekgoba sa leago’ sa go ba methara o tee go tloga go batho ba kgauswi go thibela go thantshetšwa ke mare ka molomong, dinkong gob aka mahlong ge motho a bolela, a gohlola goba a ethimola. Ba boditšwe gape ka bohlokwa bja go apara diširasefahlego ge ba le kgauswi le ba bangwe go thibela maqre go wela ka melomong goba dinkong tša bona. Lesolo le ile la fothela renke ya dithekisi bjalo ka karolo ya go lwantšha go phatlalala ga twatši ya khorona.
Maphodisa a ile a atlega ka go golega batho bao ba bego ba tshela molao. Batho ba 37 ba golegilwe ka lebaka la go se latele melao ya Covid-19. Ka go le lengwe, yo tee o swerwe ka lebaka la go otlela a nwele bjala. Nakong ya lesolo leo, ba ile ba golega motho yo mongwe yoo a bego a rekiša merogo ntle le tumelelo goba phemiti.
Mmušo o dira bobjohle bja wona go netefatša gore badudi ba obamela melao yeo e beilwego ya go ipoloka go twatši ya khorona. Taba e bohlokwa ke go bona mang le mang a le lephodisa la gagwe go boloka bophelo bja gagwe le a ba bangwe go leuba le.
Seipone Madireng e eletša wena gammogo le badudi ka moka gore ba ipoloke ka gore hlogo e meets e lotwa ke mong wa yona.
Hle etelahttp://seiponemadireng.co.zago kwa ditiragalo tšeo di hlagago ka leleme la gago!
------------------------------
MOGALE SEKWELA //April 11,
SEKGOSESE: Badudi ba bantši ga ba latele melao ya go iletšwa go sepela bjalo ka ge ba laetšwe ke Presidente Matamela Ramaphosa. Se ke ka lebaka la gore ga go maphodisa ao a lekanego go netefatša se ebile le mašole le wona ga a bonale gabotse.
Dikereke le mafelo a go rekiša madila gammogo le mabenkele a mangwe di tswaletše mme meletlo le yona e šutišitšwe efela batho ba tšwela pele go ya godimo le fase. Go netefatša gore badudi ba hwetša molaetša wa kiletšo gabotse, maphodisa a Sekgosese ka ntle ga Modjadjiskloof a raletše le metse ye 12 ya Sekgosese, a gopotša badudi ka kiletšo ya go sepela le ditlamorago tša go se theeletše taelo ye.
Nepo ya bona e be e lebišitšwe go motse wa Roerfontein ka ge badudi ba bantši ba kopana fao go reka dilo, kudu tšeo di sa dumelelwago. Maphodisa a sepetše motse ka motse a swere sepikara sa go bolela (loudspeaker) gore badudi ba kgone go kwa molaetša gabotse. Go kgatišo, lephodisa le bonala le swere sepikara sa go bolela mme le lebeletše ka lebenkeleng le bolela ka Sesotho sa Leboa.
Lephodisa leo le re: “Twatši ye ya Covid-19 e kotsi kudu. Bana ga ba swanela go ya godimo le fase. Yo mongwe le yo mongwe o swanetše go ba ka gae. O swanetše go ba le tumelelo (permit) ge o nyaka go reka se sengwe. Ge o eya ngakeng o swanetše go ba o swere tumelelo”.
Lephodisa leo le tšwela pele ka gore bao ba rulaganyago dipoloko le bona ba swanetše go ba ba swere tumelelo.
“Ge e le gore ga se o sware tumelelo gonabjale ge ke bolela, le ge o khutile, etšwa ka pela o ye gae,” la realo lephodisa.
Ge lephodisa leo le le mafelelong a go fihliša molaetša, basadi ba babedi bao ba bonalago ba se ba swara ditumelelo, ba bonagala ba etšwa ka lebenkeleng ba phakiša.
Kgaogelo Rampya (29) o rile: “Molaetša wa maphodisa re o kwele gabotse mme re ile go dula magaeng a rena go fihlela kiletšo ye ya go sepela e fela.”
------------------------------
MOGAU MATSEMELA //April 11,
Twatšiya khorona ke lebakakgolo la gore mesepelo ka moka e iletšwe (lockdown). Re gapeletšega go dula magaeng le ba malapa a rena.
Ba bangwe ba thoma go ba batšwasehlabelo ba ditlaišo tša ka malapeng. Tlaišo ya bana le basadi ke ye nngwe ya ditlhobaboroko mo Aforika Borwa.
Gopolang Manchidi, yo a ithutetšego tša monagono (Psychology) yunibesithing ya Venda o re letšhogo le ditlaišo di ka golela godimo nakong ye ya leuba la twatši ya khorona.
“Twatši ya khorona e tlišitše letšhogo lefaseng ka bophara. Batho ba lahlegelwa ke maphelo mme seo se tsoša letšhogo go batho. Setšhaba se laetšwe go dula ka magaeng mme ba bangwe ba ka itemogela ditlaišo ka malapeng. Tše ka moka di hlola kgatelelo ya monagano (stress). Ge o sa hwetše thušo ka pelanyana, o ikhwetša ka gare ga kgatelelophetelela (depression). Sa go hlobaetša ka kgatelelo ya monagano ke gore batšwasehlabelo ka nako ba ba le manganga a go dumela gore ke balwetši bao ba nyakago thuš. A re hlokomeleng le go nyakela batšwasehlabelo thušo,” gwa realo Manchidi.
Ramatladi Mphahlele, yo le yena e lego setsebi sa monagano (Psychologist) mme a šoma sepetlele sa Zebediela, o re ge monagano o thoma go itemogela maemo a go hlobaetša, mmele o tšweletša homone ya ‘adrenaline’ yeo e dirago gore mmele o ngangege ka letšhogo le gore monagano o thome go nagana ka lebelo e le ge o leka go ikarabela go maemo ao. Se se dira gore ka nako re tšee diphetho tša go fošagala. O re seo se ka hlola kgatelelo le go fihla go kgatelelophetelela tša monagano go ya le ka maemo.
“Ge o le ka tlase ga kgatelelo ya monagano, tharollo ke gore o hlahle le go tlwaetša monagano wa gago go nagana ka tsela ya maleba, go bona ditsebi tša menagano go akaretšwa le badirelaleago (social workers). Ge motho a itemogela kgatelelo nako e telele ntle le kaonafalo, ka morago ga dibeke tše pedi o itemogela kgatelelophetelelo” a realo Mphahlele.
Mphahlele o re dika di ya le ka go fapana ga batho. “O thoma go inyaka o nnoši, o befelwa ka pela, o ba le dipalobalo, o opša ke hlogo kgafetšakgafetša, o fela pelo, o ipona o hloka mohola, mogodu o šila ka boima, o ba le kudumela kgafetšakgafetša. Ka nako o ba le tšhomišompe ya mašeleng, diokobatši le dinotagi. Ge o sa hwetše thušo ka morago ga dibeke tše pedi, e fetogela go kgatelelophetelelo. O ba le dika tša tlaleletšo: o robala kudu goba go hloka boroko, go ja kudu goba go lahlegelwa ke tumo ya dijo, go nona goba go ota. Sa go nola mooko ke gore o tlelwa ke kgopolo ya go itšeela bophelo kgafetšakgafetša’’.
------------------------------
MOGAU MATSEMELA //April 08,
Presitente Matamela Ramaphosa o tsebagaditše kiletšo ya mesepelo le mekgobokano gore batho ba dule ka magaeng matšatši a 21 (26 Hlakola (Matšhe) – 16 Moranang (Aporele) ka nepokgolo ya go lwantšha le go fokotša phetetšo ya ‘Covid 19’.
Mmušo o tsebagaditše nomoro ya mogala (0800 029 9999) yeo e šomago diiri tše 24 go bega le go botšiša ka tšeo di amanago le ‘Covid 19’. Gape o ka dumediša (hi) ‘WatsApp’ (0600-123456) go amogela ditaba tša letšatši ka letšatši tša ‘Covid 19’.
Elizabeth Phokane yo e lego Motlatšamolaodi wa maphelo seleteng sa Sekhukhune o re o ipiletša go batho go ela tlhoko ‘Covid 19’. O re ‘Covid 19’ e wela legorong la ditwatši tša khorona (corona viruses) tšeo di feditšego setšhaba mengwageng ya go feta.
“Ka ngwaga wa 2002 go phulegile SARS (Severe Acute Respiratory Syndrome) go la China, ya feta ka maphelo a 650 e etšwa go dikatse. Ka 2012 gwa phulega MARS (Middle East Respiratory Syndrome) go la Saudi Arabia, ya feta ka maphelo a 800 e etšwa go dikamela. Lenono ke twatši ya ‘Covid 19’ e phulegile China ka 2019 e etšwa go diphedi tšeo e lego dijo tša lewatle (sea food)” a realo.
Phokane o re dika tša ‘Covid 19’ di bjalo ka mpshikela. “Go gohlola, go hlohlona ga dinko le megolo le go hema gabohloko, go hlatloga ga phišo ya mmele ke dika tša twatši. Ge twatši e šetše e gaketše, o ka itemogela dihlabi mmeleng le go šitwa ga dipshio. Ge o itemogela tše dingwe tša tše, hwetša thušo kliniking goba sepetlele.
Aisha Abdool Karim wa Bhekisisa Centre for Health Journalism o re ge motho wa ‘covid 19’ a bolela, ka ganong go tšwa marothi mme ge motho a ka kgoma mo a welago, ka morago a swara sefahlego (mahlo, nko goba molomo) o fetelwa ke twatši. Ge a gohlola goba a ethimola, marothi a tšwa ka bontši. Karim o re ke ka fao go lego bohlokwa go hlapa diatla kgafetšakgafetša tekano ya metsotswana ye 20. O re re hlape ka sešepe mme ge meetse e le tlhobaboroko, re hlape diatla ka diela (sanitizers) tša go ba le bjala (alcohol). Karim o re re itšhireletše ka go tlogelana sekgoba sa 1-2 methara le go šomiša sejabana ka gare goba thišu (tissue) ge re gohlola mme re e lahlele ka gare ga seswaramatlakala (trashbin).
Hlogo e meetse e lotwa ke mong. Hlapa diatla kgafetšakgafetša, o efoge mekgobokano. Ge o itemogela dika, etela kliniki goba sepetlele. O ka ikgokaganya gape le ba mmušo kgorong ya maphelo ka go ba leletša mogala. Modulathoko ipoloke, gare go dula dikokotlo!
------------------------------
MMEGI WA SEIPONE //April 07,
Molekgotlaphethiši (MEC)wa Temo, Mme Nandi Ndalane, o tumišitše barekiši ba mebileng ba ditšwatemong kua Sibasa ka fao ba obamelago melao ya Covid-19 ka gona.
Se se tla ka morago ga gore MEC a etele Sibasa bjalo ka karolo ya Sehlopha sa Khansele ya Taolo ya Profense yeo e etilwego pele ke Tonakgolo, Chupu Mathabatha, lehono ka Labobedi la 07 Moranang 2020.
Barekiši ba mebileng ba ditšwatemong ba thomološitše thekišo ka morago ga go hlephišwa ga ditšhitišo ga malobanyana mo. Barekiši ba ba ditšwatemong ba letetšwe gore ba humane mangwalo a tumelelo gore ba obamele melao ya Covid-19.
“Ke tloga ke thabišitšwe ke tirišano yeo e laeditšwego ke barekiši ba ba mebileng. Re hlohleletšwa ke bao ba obamelago melao gomme re hlohleletša bao ba ratago go rekiša go humana mangwalo a tumelelo go tšwa go dimasepala gore ba kgone go abela magagaborena dijo,” Ndalane a realo.
Ndalane o hlalositše gore bareki ba mebileng ba bapala karolo e bohlokwa mo go lepanta la kabo ya dijo mo profenseng ya rena.
“Bontši bja magagaborena ba tshepile barekiši ba mebileng go humana ditšwatemong mme ka lebaka leo go bohlokwa gore bao ba ratago go rekiša, ba humane mangwalo a tumelelo gore ba kgone go obamela melao ya Covid19,” a tlaleletša ka go realo.
------------------------------
------------------------------
MOGAU MATSEMELA //April 05,
Theknolotši e gatetše pele. Setšhaba ka bontši se šomiša dikhompyutha, dillathekeng, dithelebišene le mabone ka mehutahuta.
Ngaka ya mahlo (Optometrist) Makoelebeta Mogashoa yo a šomago Petra Opticals Optometrists go la Lebowakgomo o re tšona didirišwa tšeo di na le seetša (blue light) seo se lego kotsi kudu. O re bontši bja bašomi ba ka diofising ba lebana le seetša sa dikhompyutha ka mehla. Ke ka fao ba phelago ba rwele dipeketsane goba digalase tša mahlo.
Mogashoa o re ge mahlo a lebana le seetša seo, gannyane gannyane se phušula leboto la mathomo leo le dukologilego bokantle bja leihlo (cornea). O re khonea e šoma go šireletša leihlo mme ge e phušugile seetša se phatša ka gare ga leihlo sa lata leboto la go thuša gore leihlo le bone (macula). O re ge makhula e gobetše, o fetoga sefofu wa se hlwe o bona. O re ka nako seetša seo se ka kweša leihlo bohloko, wa swanelwa ke go dirwa karo (operation).
Lekgolatsela Mashabela (29) yo a šomago bjalo ka tleleke(clerk) Sekolong seo se Phagamego sa Mahwetše o re: “Ke be ke sa rwale dipeketsana eupša ka thoma go šoma ka dikhompyutha ka 2015 mahlo a ka a thoma go ntlaba. Ke be ke opša ke hlogo, mahlo a ka a fetoga a eba a mahubedu ebile a hlohlona kgafetšakgafetša. Ngaka e ntlhahlobile le go ntaela gore ke rwale dipeketsana ge ke šomiša khompyutha.Ga bjale Ke kaonafetše kudu ka morago ga go etela ngaka le go rwala dipeketsana”.
Mogashoa o re seka se sengwe ke go tšwa dikeledi ge o šomiša didirišwa tšeo. O re ge o itemogela tše dingwe tša dika, ka ponyo ya leihlo o kitimele go ngaka goba sepetlele! O re o dumela gore thibelabolwetši e phala kalafo.
Mogashoa o re: “Ge o dula o le go seetša sa didirišwa tšeo, nyaka dipeketsana goba digalase tša mahlo goba o etele dingaka tša mahlo le ge o sa bone dika! Tšhireletšo e nngwe ke go fokotša seetša sa thelebišene, sellathekeng le khompyutha le go se di batamele kudu. Efoga go di šomiša nako e telele o sa khutšiše mahlo. Ka morago ga iri, o fele o ponyaponya ge o di šomiša gore o thekge mahlo ka monola (moisture) gore a se omelele. Ge o ponyaponya go na le mohola kudu ka gobane o kolobiša mahlo gore a se omelele mme ga go be bonolo gore seetša se dire tshenyo kudu”.
Mogashoa o re seetša se sa “polulaete” se kotsi kudu. O re go se hlokomele mahlo kgahlanong le seetša sebopego sa mahlo se ka fetoga. O re ge o bona dika goba o phela seetšeng se sa “polulaete”, bona gore o hwetša thušo ka pela!
------------------------------
﻿MMEGI WA SEIPONE //April 05,
Lebala ka General Bheki Cele… lebala ka maphodisa a bosetšhaba le a dimasepala… lebala ka mašole le masekurithi – lephodisa le lekaonekaone la gago ke wena!
Modiro o mogolo wa batho bao ba boletšwego ke go bona gore molao o a obamelwa ka dinako tšohle… woo ke modiro wa bona. Aforika Borwa e na le badudi ba go feta 50 milione mola palo ya maphodisa le mašole ao a filwego modiro wa go hlokomela maemo a ditaba mo nakong ya lesolo la ‘dula-gona-fao’ e le ka tlase ga milione o tee. Ga go nyakege radipalopalopharephare go lemoga gore palo ya badudi e feta ya maphodisa makga a mantši kudu gore a ka kgona go hlapetša batho bohle ka dinako tšohle.
Dipalopalo tšeo di tšwelelago maemong a boditšhabatšhaba ka maemo a Covid-19 di laetša gore bakenga sa go boela morago, leuba le ke gona le kekago le go phatlalala le lefase. Palo ya batho bao ba šetšego ba fetetšwe ke twatši ye e fetile 1 milione mola palo ya batho bao ba šetšego ba hlokofetše ka lebaka la twatši ye mo lefaseng e šetše e fetile 53 000. Bontši bja batho bao ba hlokofetšego go fihla mo nakong ye, ke batho ba dinaga tšeo di humilego tša Yuropa le Amerika. Ge e le gore se ga se bohlatse bjo bo lekago bja gore twatši ye e a bolaya, na bohlatse bjo bo lekanego e tla ba bofe?
Go fihla bokgole bjo, le ge dipalopalo tša Aforika Borwa e le tša godimodimo mo kontinenteng ya Aforika, Tona ya maphelo e laeditše gore dipalopalo tše di tlase fo feta ka fao mmušo o bego o lebeletše. Le ge go le bjalo, Tona o laeditše gape gore se e ka no ba e le mesarasarane pele re welwa ke matlakadibe ao a tlago ka dipula tša matlorotloro. Karolo ya pelaelo ya Tona e dirwa ke gore go fihla mo lebakeng le, go sa hlahlobilwe feela batho bao e ka bago 6 000 feela mo nageng. Godimo ga palomoka ya setšhaba sa go feta 50 milione, 6 000 ke palo e nnyane kudu. Ka gona, palo e nnyane ya batho bao ba fetetšwego ke twatši e ka no ba e dirwa ke palo e nnyane ya batho bao ba hlahlobilwego. Ge mmušo o katološa lenaneo la wona la ditlhahlobo, kgonagalo ke e ntši ya gore dipalopalo tše di ka tla tša hlatloga ka lebelo la legadima. Kgonagalo ke ya gore nna le wena le bao re ba ratago re ka no ba re fetetšwe ke twatši ye fela re sa tsebe ka ge re sešo ra hlahlobja.
Go na le melao yeo mmušo o e beilego go thibela go phatlalala ga twatši ye – go hlapa diatla kgafetšakgafetša ka sesepe, go tlogela sekgoba sa go balelwa go methara magareng ga rena le batho ba bangwe, go bea lešela molomong ge re gohlola, re ethimola goba re hlwerenya mamila. Mmušo o thibetše papatšo le tirišo ya bjala le motsoko le go kgankga gohle ntle le lebaka la go kwagala. Ka magato a, mmušo o holofela gore naga e ka thibela go phatlalala ga twatši ye le go fokotša palo ya dinkhu. Ka magato a, mmušo o nepile go šireletša nna le wena le rena ka moka go twatši ye. Mmušo o ka bea melao le go bolela tšohle go re šireletša fela boikarabelo bja go itšhireletša le go šireletša ba bangwe kgahlanong le twatši ye, bo letše godimo ga wena le nna.
Mmušo goba maphodisa a ka se kgone go hlapetša gore na batho ba hlapa diatla kgafetšakgafetša ka meetse le sesepe; gore na batho ba ema bokgole bja methara go tloga go ba bangwe; gore na batho ba thiba melomo ka mašela ge ba gohlola goba ba ethimola na. Maphodisa a ka se kgone go hlapetša gore na batho ka moka ga ba reke le go diriša bjala le motsoko…maphodisa a ka se kgone. Maphodisa a ka se kgone ka lebaka la gore palo ya maphodisa ke e nnyane kudu ge e bapetšwa le ya badudi. Ka gona, batho ba maleba bao ba ka kgonago go hlapetša boitshwaro bja rena ka dinako tšohle, ke rena.
Ke rena ka noši bao re hlwago le rena mme re bonago tšeo re di dirago ka dinako tšohle. Ke rena bao re nago le diatla mme ba ka kgonago go di hlapa kgafetšakgafetša. Ke rena re iponago ge re gohlola goba re ethimola mme re ka kgonago go bea mašela melomong ya rena. Ke rena re phelago, re bolelago, re hlwago le go kopana le batho ba bangwe mme re ka kgonago go ba katoga bokgole bja methara ge re na le bona. Ke nna le wena re folago motsoko goba go nwa bjala mme re ka kgonago go emiša ka seo. Mafelelong, nna le wena re maphodisa a makaonekaone a rena ao a ka kgonago go itiša ka dinako ka moka! Ke nna le wena ka ditiro le boitshwaro bja rena re ka kgonago go thibela go phatlalala ga twatši ye. Potšišo ke gore na nna le wena re ikemišeditše go tšea boikarabelo bjoo?
------------------------------
MORULAGANYI //April 05,
Twatši ya Covid-19 goba ‘corona’ e tla e tlile e bile ga e katakatele morago. Twatši ye e emišitše dilo tše mmalwa mo Aforika Borwa go akaretšwa le dikuranta.
Go swana le bontši bja dikuranta, kuranta ya Seipone e emišitše go gatišwa lebakanyana go fihla nakong yeo e sa tsebjego. Bjalo ka ba bantši, le rena re ya go lebelela gore na e foka e eya kae pele re ka thomolla gape go tšweletša Seipone.
Ge motho a lebelela tšeo di diregago dinageng tše dingwe, re roromela ka letšhogo. Taba yeo e lego molaleng ke gore twatši ya corona e a bolaya … e bolaya nya! Ge motho a lebelela ka fao e gagarago batho ka gona dinageng tša go huma bjalo ka Italy, Spain, Engelane le USA, re kwa re swarwa ke mala a masesane ge re nagana ka Aforika ka bophara le Aforika Borwa. Dinaga tšeo corona e gagarago batho go tšona ke dinaga tšeo di humilego tšeo di nago le dingaka tše ntšhi, ditlabakelo le mananeo a makaone a maphelo lefaseng. Potšišo yeo ba bangwe re ipotšišago yona ke gore na ge corona e hlola masetlapelo a makaa dinageng tša go huma, go ya go diregang mohla e tsena ka šiši Aforika?
Bjalo ka Seipone, wepesaete ya rena ga e šome tšona e bile mo nakong ye ga re tsebe gore na e tla ba e šoma gabotse neng. Le ge go le bjalo, re na le badirišane bao ba phatlalatšago ditaba ka mafarahlahla a inthanete. Re nagana gore bjalo ka baphatlalatši ba ditaba ka segagešo, e tla ba e le go hloka boikarabelo ge re ka phutha matsogo ra tlogela go tšweletša ditaba tšeo re dumelago gore magagaborena a a di nyaka. Re nagana gore taba e bohlale le ya boikarabelo ke go kgopediša go badirišani ba rena bao ba kgonago go phatlalatša ditaba go ithanete goba diwepesaeteng tša bona gore re kgone go go tlišetša ditaba ka leleme leo o le ratago le go le kwešiša gabotse.
Bjalo ka ge re šetše re laeditše, twatši ye ya Covid-19 goba corona, e a bolaya. Tšeo re di bonago di direga dinageng tše dingwe di re fa mogopolo wa gore dikgolo di sa tla. Re kwešiša gape gore ga se mang le mang a kwešišago goba a kwešišago ka botlala ditaba tšeo di tšweletšwago go mehlodi e mengwe ya ditaba, kudu ya go phatlalatša ditaba tša yona ka Seisemane le Seburu. Re na le tumelo ya gore go na le magagaborena ao a kwešišago ditaba bokaone ge di tšweletšwa le go phatlalatšwa ka segagabowona. Ka lebaka leo, re nagana gore le ka tlase ga mabaka a mathata bjalo ka a, go bohlokwa go tšwela pele go tšweletša ditaba ka segagaborena. Bao ba kopanago natšo ba tla kgona go di phatlalatša go magabobona ba na le kwešišo ya go tsenelela ya tšeo di bolelwago.
Covid-19 goba twatši ya ‘corona’ ga se meswaswo eupša leswena leo le gagarago batho. Le ge nke le tsene mo Aforika le Aforika Borwa ka go nanya, taetšo ke ya gore o ka re dikgolo di se tla. Go a tšhoša…go a boifiša! Ge o bona tšeo di diregago dinageng tše dingwe, ruri gore re phaphame, re tsoge borokong le go dira tšohle go thibela go phatlalala ga twatši ye ka gore thibelamalwetši e phala kalafo. Bja rena boikarabelo ke go leka ka gohle go bona gore wena o phela o na le tsebo le tshedimošo yeo o e kwešišago gabotse gore re se ke ra tla ra ba bongwana-magana-go-botšwa ba rego koma ke tšešo.
------------------------------
Twatši ya Covid-19 goba‘corona’e tla e tlile e bile ga e katakatele morago.
Twatši ya Covid-19 goba‘corona’e tla e tlile e bile ga e katakatele morago. Twatši ye e emišitše dilo tše mmalwa mo Aforika Borwa go akaretšwa le dikuranta. Go swana le bontši bja dikuranta, kuranta ya Seipone e emišitše go gatišwa lebakanyana go fihla nakong yeo e sa tsebjego. Bjalo ka ba bantši, le rena re ya go lebelela gore na e foka e eya kae pele re ka thomolla gape go tšweletša Seipone.
Ge motho a lebelela tšeo di diregago dinageng tše dingwe, re roromela ka letšhogo. Taba yeo e lego molaleng ke gore twatši yacoronae a bolaya … e bolaya nya! Ge motho a lebelela ka fao e gagarago batho ka gona dinageng tša go huma bjalo ka Italy, Spain, Engelane le USA, re kwa re swarwa ke mala a masesane ge re nagana ka Aforika ka bophara le Aforika Borwa. Dinaga tšeocoronae gagarago batho go tšona ke dinaga tšeo di humilego tšeo di nago le dingaka tše ntšhi, ditlabakelo le mananeo a makaone a maphelo lefaseng. Potšišo yeo ba bangwe re ipotšišago yona ke gore na gecoronae hlola masetlapelo a makaa dinageng tša go huma, go ya go diregang mohla e tsena ka šiši Aforika?
Bjalo ka ge re šetše re laeditše, twatši ye ya Covid-19 gobacorona, e a bolaya. Tšeo re di bonago di direga dinageng tše dingwe di re fa mogopolo wa gore dikgolo di sa tla. Re kwešiša gape gore ga se mang le mang a kwešišago goba a kwešišago ka botlala ditaba tšeo di tšweletšwago go mehlodi e mengwe ya ditaba, kudu ya go phatlalatša ditaba tša yona ka Seisemane le Seburu. Re na le tumelo ya gore go na le magagaborena ao a kwešišago ditaba bokaone ge di tšweletšwa le go phatlalatšwa ka segagabowona. Ka lebaka leo, re nagana gore le ka tlase ga mabaka a mathata bjalo ka a, go bohlokwa go tšwela pele go tšweletša ditaba ka segagaborena. Bao ba kopanago natšo ba tla kgona go di phatlalatša go magabobona ba na le kwešišo ya go tsenelela ya tšeo di bolelwago.
------------------------------
MMEGI WA SEIPONE //April 05,
Ge‘dula-gona-fao’(lockdown) ye e feta, Tona ya Maphodisa, General Bheki Cele, o kotsing ya go ikhwetša e le yo mongwe wa matona a go se tume.
Ge‘dula-gona-fao’(lockdown) ye e feta, Tona ya Maphodisa, General Bheki Cele, o kotsing ya go ikhwetša e le yo mongwe wa matona a go se tume. Bothata: kgatelelo ya gagwe ya go thibela go rekišwa le go dirišwa ga bjala (dinotagi) le motsoko! Ka go thibela go rekišwa le go dirišwa ga bjala le motsoko, bontši bja mathaka (goba ke re le mathari?), a re Cele o e gatile ka moseleng! Le ge go le bjalo, bontši bo a lemoga gore yo ga se monna yo a bolelago feela eupša o na le maphodisa a mmušo le a dimasepala, mašole le borasephethephethe go phethagatša seo a se bolelago.
Ka bogolo le ponelopele ya wona, mmušo o lemogile gore bjala le motsoko di na le bokgoni bja go phatlalatša twatši ya Covid-19 ka lebelo la legadima. Ge batho ba šetše ba tšere mahlo a tšhipa gomme ba thomile go tsenwa ke matšato le polelo e thoma go golela godimo, o ya go thulana nabo ge o bolela ka taba ya go gomarela ‘sekgoba sa leago’ (social distancing) magareng ga bona. Mola ba bangwe ba sa tsebe le gore ‘methara’ ke sekgoba se sekaakang, ge o ba botša gore ba tlogele sekgoba sametharamagareng ga bona, o ya go ba makatša gore na o bolela ka eng. Ge ba šetše ba khoše (goba o nyaka gore ba tagilwe?), mantšu a ‘sekgoba sa leago’… o ka se fetše go a bolela pele ba go botšabotša tšeo o di jelego mohla wa tlala le go go tšeatšea ka diethiethi. Go thibela tše ka moka, mmušo o rile ga go na thekišo goba tirišo ya bjala le motsogo, ke phetho…ke tuu!
Covid-19 goba yona twatši ya ‘khorona’ e fetela batho ka mokgwa waseela. Ge motho a bolela, a ethimola goba a perenya mamila, go ba le marotholotšana ao a fofago go tloga molomong goba nkong ya gagwe. Ge e le gore motho yo o na le twatši ya khorona, ge a bolela, a ethimola goba a perenya mamila, go na le kotsi ya gore marotholotšana ao a ka wela ka melomong goba ka dinkong tša bao ba lego kgauswi – ke moka ke gona ge khorona e ba fetetše.
Tše ke tše dingwe tša ditsela tšeo ka tšona twatši ya khorona e ka phatlalatšwago:
‘Laat hy rol’ ke tlwaelo yeo e lego gona, kudu mafelong a magaeng le makheišeneng, fao batho ba mmalwa ba šielanago sekerete goba setompi se tee. Sekerete goba setompi se tloga go motho yo tee, a goga gabedigararo a se neeletša yo a latelago…sa sepela bjalo go fihlela ge wa mafelelo a se boetša gape go yola wa mathomo. Ka gona sekerete goba setompi se ka folwa ke batho ba bane go iša go ba šupago ka go šielana. Ge batho ba fola sekerete goba setompi, go na lemare ao a šalelago fao molomo o khupago gona.Se se ra gore ge motho yo tee a na le twatši ya Covid-19, ka metsotso feela a ka kgona go fetetša batho ba šupago le go feta ka go fodišana sekerete goba setompi se tee.
‘Saamsokol(saamsukkel), go swana le ‘Laat hy rol’, ke mokgwa wa ‘bojammogo’ fao sehlopha sa batho se nwago bjala ka go šielana go tšwa lepotlelong le tee. Ka go nwešana bjalo, seo se bonwa bjalo ka mokgwa wa go thekgana le go thušana ka go abelana bonnyane bjo bo lego gona. Go swana le‘Laat hy rol’,mare a banwia šalela molomong wa lepotlelo fao molomo o mumago gona. Ge e le gore go na le monwi yo tee yo a nago le twatši ya Covid-19, twatši e phatlalala gabonolo go batho ka moka bao ba nwago go tšwa lepotlelong le tee le motho yo a nago le twatši. Se se ka thuša go phatlalatša twatši ka lebelo la legadima.
Ba bangwe ba bona go thibelwa ga go rekišwa le go diriša bjala le motsoko e le sebaka se sebotse sa go kgaogana le ditlwaelo tše tšeo di sa holego mebele le maphelo a rena. Ba bangwe, le ge go le bjalo, ba laeditše gore go thibela go rekišwa le go dirišwa ga bjala le motsoko go ka bulela dikgwebo tša‘lebati la ka morago’(blackmarket?) sebaka sa go katološa dikgwebo. Ke ka tlase ga mabaka a go swana le a fao ‘Laat hy rol’le‘Saamsokol’di ka hlatlogago le go tsenya mašaba bothateng bja phatlalalo ya twatši. Potšišo yeo e šalago ke gore na magato a mmušo a‘dula-gona-fao’ a tla fokotša dikgonagalo tša‘Laat hy rol’le‘Saamsokol’le go fokotša goba go thibela phatlalalo ya twatši ya Covid-19?
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
------------------------------
