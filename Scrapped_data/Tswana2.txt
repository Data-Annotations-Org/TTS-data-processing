A TOTA go na le sengwe se se phoso ka maemo a bosa? Batho ba le bantsi ba akanya jalo. Dr. Peter Werner, yo e leng mankge mo go lepeng maemo a bosa wa Institute for Climate Impact Research ya kwa Potsdam a re: “Fa re leba maemo a bosa a lefatshe lotlhe—go wa go go feteletseng ga sefako, merwalela, mauba le dikgwanyape—re bo re ela tlhoko tsela e maemo ano a golelang pele ka yone, re ka bolela sentle gore maemo ano a bosa a a feteletseng a oketsegile go menagane ganè mo dingwageng di le 50 tse di fetileng.”
Batho ba le bantsi ba akanya gore mefuta eno ya maemo a bosa a a sa tlwaelegang e nna gone ka ntlha ya se go tweng ke go gotela thata ga lefatshe. Mokgatlho wa Environmental Protection Agency wa United States o tlhalosa jaana: “Go gotela ga lefatshe go bakiwa ke go tlhatloga ga themperetšha ya Lefatshe ka ntlha ya digase dingwe tse di mo atemosefereng (ka sekai, mouwane, carbon dioxide, nitrous oxide, le methane) tse di monyang mogote wa letsatsi. Fa digase tseno di ka bo di seyo, mogote o ne o tla boela gape mo lefaufaung mme palogare ya themperetšha ya Lefatshe e ne e tla wela tlase ka mo e ka nnang 33°C.”
Le fa go ntse jalo, batho ba le bantsi ba bolela gore motho ke ene a kgoreleditseng thulaganyo eno ya tlholego a sa lemoge. Setlhogo sengwe sa kgatiso e e bidiwang Earth Observatory ya mo khomputareng, e e gatisitsweng ke National Aeronautics and Space Administration ya United States, sa re: “Batho ga ba bolo go ntshetsa ditone di le dimilione di le diketekete tsa digase tse di kotsi mo atemosefereng ka madirelo a bone le dikoloi tsa bone ka masomesome a dingwaga . . . Baitsesaense ba le bantsi ba boifa gore selekanyo se sentsi sa digase tseno se kgoreletsa mowa o o mogote gore o se ka wa kgona go tswa mo Lefatsheng. Totatota digase tseno di monya mogote o o salang mo lefaufaung la Lefatshe ka tsela e e tshwanang fela le e fensetere e e fa pele ya koloi e monyang mogote wa letsatsi o o tsenang mo koloing ka yone.”
Batho ba ba nang le dipelaelo ba bolela gore ke diperesente di le dinnye fela tsa digase tsa atemosefere tse di bakwang ke motho. Le fa go ntse jalo, setlhopha se se dirang dipatlisiso sa Intergovernmental Panel on Climate Change (IPCC), se se tshegediwang ke mokgatlho wa World Meteorological Organization le wa United Nations Environment Programme, se bega jaana: “Go na le bosupi jo bosha le jo bo nonofileng jwa gore selekanyo se segolo sa go gotela ga lefatshe se se nnileng gone mo dingwageng di feta 50 tse di fetileng se bakilwe ke ditiro tsa batho.”
Mankge mo go lepeng maemo a bosa, e bong Pieter Tans wa National Oceanic and Atmospheric Administration a re: “Fa ke ne nka tshwanelwa ke go fopholetsa, ke ne nka re diperesente di le 60 tsa go gotela ga lefatshe di bakwa ke rona batho . . . Diperesente di le 40 tse di setseng di bakiwa ke dilo tsa tlholego.”
Mme gone, matswela a go koelana ga digase tse di mo atemosefereng tse di bakwang ke batho ke afe? Baitsesaense ba le bantsi jaanong ba a dumela gore ruri lefatshe le gotetse thata. Tota go tlhatloga gono ga themperetšha go oketsegile thata go le kana kang? Pego ya 2001 ya IPCC ya re: “Themperetšha ya boalo jwa lefatshe e oketsegile ka selekanyo se se fa gare ga 0,4 le 0,8°C fa e sa le go tloga kwa bofelong jwa lekgolo la bo19 la dingwaga.” Badiradipatlisiso ba le bantsi ba dumela gore selekanyo seno se sennye ke sone se se ka tswang se dira gore go nne le diphetogo tse dikgolo jaana mo maemong a rona a bosa.
Ke boammaaruri gore, thulaganyo ya lefatshe ya maemo a bosa e raraane ka tsela e e gakgamatsang, mme baitsesaense ga ba kgone go bolela ba tlhomamisegile gore go gotela ga lefatshe go na le matswela afe—fa e le gore a teng. Le fa go ntse jalo, ba le bantsi ba dumela gore go gotela ga lefatshe ke gone go dirang gore pula e ne thata mo Hemisefereng ya Bokone, go nne le leuba kwa Asia le Afrika le gore El Niño e nne gone kgapetsakgapetsa kwa Pacific.
E re ka batho ba le bantsi ba tsaya gore bothata jono bo bakwa ke batho, a bo ka se rarabololwe ke bone batho? Dinaga di le mmalwa di setse di tlhomile melao e e malebana le selekanyo sa mosi o o tshwanetseng go ntshiwa ke dikoloi kana madirelo. Le fa go ntse jalo, maiteko ao a ba a dirang—le fa gone a le molemo—ga a ka a thusa go le kalo. Kgotlelo ke bothata jo bo mo lefatsheng lotlhe, ka gone tharabololo e tshwanetse go nna ya lefatshe lotlhe! Ka 1992 go ne ga nna le kokoano ya Earth Summit kwa Rio de Janeiro. Dingwaga di le lesome morago ga moo, go ne ga tshwarwa kokoano ya World Summit on Sustainable Development mo Johannesburg, Afrika Borwa. Baemedi ba le 40 000 ba ne ba nna gone mo kokoanong eno ka 2002, go akaretsa le baeteledipele ba dinaga tse di farologaneng ba ka nna 100.
Dikokoano tse di ntseng jalo di dirile go ka tlala seatla go thusa baitsesaense go dumalana. Lokwalodikgang lwa Jeremane lwa Der Tagesspiegel lo tlhalosa jaana: “Le fa gone baitsesaense ba le bantsi ka nako eo [ka 1992] ba ne ba na le dipelaelo malebana le go gotela ga lefatshe, go bonala gompieno ba sa tlhole ba na le dipelaelo go le kalo.” Le fa kgang e ntse jalo, tonakgolo ya tikologo kwa Jeremane, e bong Jürgen Trittin o re gakolola gore tharabololo ya mmatota ya bothata jono e sa ntse e ise e bonwe. O ne a gatelela jaana: “Ka gone kokoano ya kwa Johannesburg ga e a tshwanela go nna puo fela ya molomo, e tshwanetse gape ya nna kokoano e morago ga yone go tla tsewang kgato.”
Go gotela ga lefatshe ke nngwe ya dikgwetlho tse dintsi tsa tikologo tse batho ba lebaneng le tsone. Go ka nna motlhofo thata gore batho ba bue ka go baakanya boemo jono go na le go dira jalo. Moithuti mongwe wa tsela e diphologolo di dirang dilo ka yone wa kwa Boritane e bong Jane Goodall a re: “E re ka jaanong kwa bofelong re lemogile tshenyo e e maswe e re e dirileng mo tikologong ya rona, re dirisa bokgoni jotlhe jo re nang le jone go rarabolola bothata jono ka tsela ya botegeniki.” Mme o tlhagisa jaana: “Botegeniki ka bojone fela ga bo a lekana. Re tshwanetse gape ra bo re ikemiseditse mo dipelong tsa rona go batla tharabololo.”
Akanya gape ka bothata jono jwa go gotela ga lefatshe. Matsapa a a dirwang go thibela kgotlelo a ja madi a mantsi; mme gantsi dinaga tse di humanegileng ga di kgone go duelela ditshenyegelo tsa seno. Ka gone baitse bangwe ba boifa gore dithibelo tse di beetsweng madirelo di tla dira gore madirelo ano a fudugele kwa dinageng tse di humanegileng koo a tla kgonang go dira dipoelo tse dintsi gone. Tota le baeteledipele ba ba nang le maikaelelo a mantle le bone ba iphitlhela ba sa itse gore ba tshware kae kana ba lese kae. Fa ba re ba sireletsa maemo a ikonomi a naga ya bone, tikologo e a senyega. Fa ba re ba sireletsa tikologo, ba baya maemo a ikonomi mo kotsing.
Ka gone, Severn Cullis-Suzuki, mongwe wa setlhopha sa bagakolodi sa World Summit e e neng e tshwaretswe mo Johannesburg, o bolela gore mongwe le mongwe o tshwanetse go dira sengwe gore go nne le phetogo, ka go re: “Go dira diphetogo tsa mmatota mo tikologong go ikaegile ka mongwe le mongwe wa rona. Re ka se ikaege ka baeteledipele ba rona. Re tshwanetse ra tlhoma mogopolo wa rona mo go se boikarabelo jwa rona e leng sone le gore re ka dirang go lere diphetogo.”
Go a utlwala go lebelela gore batho ba tlotle tikologo. Mme ga go motlhofo go dira gore batho ba dire diphetogo tse di tlhokegang mo tseleng e ba tshelang ka yone. Ka sekai: Batho ba le bantsi ba a dumela gore dikoloi di na le seabe mo go direng gore lefatshe le gotele thata. Ka ntlha ya moo, motho a ka nna a batla go fokotsa makgetlo a a kgweetsang koloi ka one kana go tlogela go nna le koloi gotlhelele. Mme go dira jalo ga go motlhofo. Go ntse fela jaaka Wolfgang Sachs wa Institute for Climate, Environment, and Energy, ya kwa Wuppertal a ile a bolela bosheng jaana a re, “mafelo otlhe a e leng a botlhokwa mo botshelong jwa letsatsi le letsatsi (kwa o berekang gone, keretšhe, sekolo kana mabenkele) a katogane thata mo e leng gore o ka se kgone go fitlha kwa go one fa o se na koloi. . . . Seno ga se amane ka gope le gore a ke batla koloi kana nnyaa. Tota batho ba le bantsi ga ba na se ba ka se dirang.”
Baitsesaense bangwe ba ba jaaka Porofesa Robert Dickinson wa Institute of Technology’s School of Earth and Atmospheric Sciences ya kwa Georgia, ba boifa gore gongwe go setse go le thari go namola lefatshe mo ditlamoragong tsa go gotela ga lone. Dickinson o dumela gore tota le fa kgotlelo e ka emisiwa gone jaanong, ditlamorago tsa go senngwa ga atemosefere mo nakong e e fetileng di tla nna di le teng bobotlana dingwaga tse dingwe tse 100!
E re ka go se na puso kana motho ope yo o ka rarabololang mathata a tikologo, ke mang yo o ka kgonang? Go tloga mo dinakong tsa bogologolo, batho ba ile ba batla thuso ya go laola maemo a bosa mo medimong ya bone. Le fa maiteko a a ntseng jalo a lebega a sa utlwale, gone a senola boammaaruri bongwe jwa botlhokwa: Motho o tlhoka thuso ya Modimo go rarabolola mathata ano.

“BATHO ba gompieno ga ba tlhole ba bontsha go tlotla lefatshe ka ntlha ya bopelotshetlha jwa bone jwa go rata dilo tse di manobonobo, go batla gore dilo di direge ka bonako le go rata dipoelo mo go tsa kgwebo.” Mafoko ano a kwadilwe mo khabareng ya buka ya 5000 Days to Save the Planet. Re lebane le matswela a bogagapa jwa motho. Le fa gone dikgopolo tse di malebana le go gotela ga lefatshe di ka tswa di le boammaaruri kana nnyaa, go na le sengwe se re tlhomamisegileng ka sone—motho o senya polanete ya rona e ntle. Tsholofelo e le yosi fela e re nang le yone ke ya go diragadiwa ga tsholofetso e e mo Baebeleng ya gore Modimo o tla “senya ba ba senyang lefatshe.”—Tshenolo 11:18.
Modimo o tla emisetsa tsamaiso e e bosula ya puso ya batho ka tsamaiso e ntšha gotlhelele. Pele ga o tsaya seno e le kgopolo fela ya bodumedi e e sa utlwaleng, akanya ka seno: Ke mang yo o ka itseng go le gontsi ka se tikologo ya lefatshe e se tlhokang fa e se Modiri wa lone? A ga a na tshwanelo ya go laola se se diregang mo polaneteng eno? Baebele e bontsha ka tlhamalalo gore o na le tshwanelo eo, ka go bolela mo go Isaia 45:18 gore Jehofa ke “Modimo wa boammaaruri, Mmopi wa lefatshe le Modiri wa lone, Ene yo o le tlhomamisitseng thata, yo o sa le bopelang lefela, yo o le bopetseng go nniwa.” Gore boikaelelo joo bo diragadiwe, Modimo a ka kgona go tsaya kgato e bile o tla dira jalo.
Modimo o tla dira seno ka go tlisa puso e ntšha kana bogosi, gore bo laole lefatshe. Fa Bakeresete ba rapela se go tweng ke Thapelo ya Morena ba re, “A bogosi jwa gago bo tle,” ba a bo ba kopa gore bogosi jono bo tle go tsaya marapo mo lefatsheng. (Mathaio 6:9, 10) Bogosi Jwa Modimo kgotsa puso, bo tla bontsha gore bo tlhaloganya medikologo ya lefatshe ya tlholego e e raraaneng. Ka gone bo tla kgona go ntšhafatsa dikarolo tsa lefatshe tse di sentsweng ke kgotlelo le go se dirisiweng sentle ga tikologo. Isaia 35:1, 6 ya re: “Lebala le le sekaka le tla . . . ntsha dithunya jaaka saferone. . . . Gonne metsi a tla bo a pomponyegile mo nageng, le melatswana e e phothoselang mo lebaleng le le sekaka.”
Morago ga merwalela ya 2002, Helmut Schmidt, yo pele e neng e le mokanseleri wa Jeremane Bophirima, o ne a kwala jaana: “Ga go na ope yo o ka thibelang merwalela gore e se ka ya gogola matamo. Masetlapelo a tla nna a le gone.” Ke boammaaruri. Mo godimo ga moo, fa maemo a bosa a a bakang tshenyo a tlhasela, ga go se batho ba ka se dirang fa e se fela go itshokela seno ka mo ba ka kgonang ka gone. Le fa go ntse jalo, go sa kgathalesege mathata otlhe a a bakwang ke ditiragalo tseno tsa masetlapelo, di ka nna le matswela a a solegelang batho molemo. Di ka tlhotlheletsa batho go bontsha gore ba rata baagelani ba bone le gore ba amega ka bone. (Mareko 12:31) Ka sekai, merwalela ya kwa Yuropa go bonala e ile ya nna le matswela ano mo bathong bangwe. Lokwalodikgang longwe lo ne lwa bega jaana: “Baithaopi ba ba tlhoafetseng ba ba tswang mo Jeremane yotlhe ba ne ba tla go thusa mo tirong [ya namolo]. Eno ke tiro e kgolo go gaisa ya baithaopi fa e sa le ka Ntwa ya Lefatshe II.”
Mo gare ga baithaopi bano go ne go na le Basupi ba ga Jehofa ba le bantsi. Setlhogo se se latelang se tlotla ka tiro ya namolo e e dirilweng ke Basupi mo dinageng di le nnè tse di farologaneng tse di neng di sentswe thata ke dikgwanyape. Se Bakeresete bano ba se dirileng ke malebela fela a gore botshelo bo tla bo bo ntse jang fa go busa puso ya Modimo e e tlang, e mo go yone lorato le go amega ka bakaulengwe—e seng bogagapa le bopelotshetlha—di tla bong di rena.—Isaia 11:9.a
Bakeresete ba ka gomodiwa ke se Modimo a neng a se solofetsa Baiseraele ba bogologolo a re: “Le nna ke tla naya lefatshe la lona pula ka nako ya yone e e tlhomilweng, pula ya letlhafula le kgogolamoko.” (Duteronome 11:14) Tsholofetso eo gape e tla itshupa e le boammaaruri mo go ba ba tla nnang le tshiamelo ya go tshela mo lefatsheng le lesha la Modimo—lefatshe le le tla bong le se na masetlapelo a a bakiwang ke maemo a bosa.

KA NGWAGA wa 2002, dinaga di le dintsi di ne tsa tlhaselwa ke maemo a a sa siamang a bosa a a neng a baka masetlapelo a magolo. Yuropa e ne ya tlhaselwa ke merwalela ka go latelana e e neng ya baka tshenyo e kgolo. Kwa dikarolong tse dingwe tsa lefatshe, Mexico le Korea di ne tsa tlhaselwa ke ditsuatsue. Le mororo ditiragalo tseno di ne tsa baka masetlapelo a magolo, di ne tsa nonotsha lorato lwa Bakeresete ba boammaaruri.
Morago ga merwalela ya 2002 kwa Yuropa, mokanseleri wa pele wa Jeremane Bophirima e bong Helmut Schmidt o ne a bodiwa gore ke eng se batho ba ba amilweng ke masetlapelo ano ba neng ba tlhoka go thusiwa ka sone. O ne a araba jaana: “Batho ba tlhoka go tlamelwa ka dijo le bonno, ba tlhoka madi le go tlhokomelwa ka dilo tsa semoya.” Basupi ba ga Jehofa ba ne ba nna le seabe se se botlhokwa thata mo go tlameleng batho ba ba neng ba amilwe ke masetlapelo a a bakilweng ke ditsuatsue tseno ka dilo tsa senama le tsa semoya. Akanya ka tiro ya namolo e ba neng ba e dira kwa Jeremane, Austria, Mexico le kwa Korea.
E ne ya re fa go sena go itsiwe gore Jeremane e gomagomelwa ke morwalela, Basupi ba le bantsi ba ga Jehofa kwa Jeremane ba ne ba ithaopela go thusa batho mo setšhabeng go dira tiro ya go faposa metsi a morwalela. Kathleen yo o nnang kwa Dresden yo o nang le dingwaga di le 19 o bolela jaana: “Ke ne ke sa kgone go nna fela ke sa dire sepe. E ne ya re fa ke utlwa gore batho bangwe ba ne ba le mo kotsing ya go latlhegelwa ke sengwe le sengwe se ba neng ba na le sone, ka tshwanelwa ke gore ke ye go thusa.”
Basupi ba kwa Jeremane ba ne ba simolola go rulaganngwa ka ditlhopha gore ba tle ba kgone go naya batho thuso e e mosola ya ka bonako. E re ka e le Bakeresete, ba ne ba ikutlwa ba patelesega go thusa bakaulengwe le bokgaitsadi ba bone. Mme gape, ba ne ba bontsha gore ba rata baagelani ba bone. (Mareko 12:31) Ka jalo, baithaopi ba le 2 000 ba ne ba kgaoganngwa ka ditlhopha tsa batho ba le 8 go ya go 12, mme setlhopha sengwe le sengwe sa abelwa tiro e e kgethegileng mo lefelong le le wetsweng ke masetlapelo. Difouno di le 13 kwa ofising ya lekala ya Basupi ba ga Jehofa kwa Selters, kwa Jeremane, di ne tsa beelwa kwa thoko gore e nne tse di dirisediwang go araba dipotso tsa batho ba le diketekete ba ba neng ba founa ba botsa ka masetlapelo ano e bile ba batla go ithaopela go thusa.
Ronnie le Dina ke badiredi ba nako e e tletseng ba Basupi ba ga Jehofa, ba ba dirisang nako ya bone go thusa ditsala tsa bone le baagelani ba bone go ithuta Baebele. E ne ya re fa ba utlwalela gore morwalela o ne o le gaufi le go tla, ba ya pele kwa toropong ya Dresden go ya go thusa mo maitekong a a neng a dirwa ka tlhoafalo a go sireletsa dikago tse di botlhokwa. Fa morwalela o sena go emisa, Ronnie le Dina ba ne ba bereka le Basupi ba bangwe mo go phepafatseng Holo ya Bogosi kwa Freital, e go neng go tamile metsi a a leswe mo go yone. Morago ga moo, setlhopha seno se ne sa simolola go thusa baagelani ba bone. Mong wa lebenkele le le neng le le fa pele ga holo eo o ne a itumela tota fa Basupi ba ne ba phepafatsa selara ya gagwe ka go tlosa matlakala le seretse mo go yone.
Siegfried le Hannelore ba nna kwa Colmnitz, motse o o bokgakala jwa dikilometara di ka nna 40 kafa borwabophirima jwa Dresden. Molapo o o neng o elela go kgabaganya motse ono o ne wa tlala wa nna morwalela, mme metsi a one a tlala ka ntlo le tshingwana ya bone. E ne ya re fa metsi ano a kokobela, baagelani ba gakgamala thata fa ba bona Basupi ba le 30, ba ba neng ba sa nne mo motseng oo, ba goroga go tla go phepafatsa legae la ga Siegfried le Hannelore. Morago ga moo, setlhopha seno sa simolola go phepafatsa tshingwana ya bone. Batho ba le mmalwa ba mo motseng ono ba ne ba ba botsa gore ke eng se se dirileng gore ba tseye loeto lwa dikilometara di le 100 go tla go thusa batho ba ba neng ba sa ba itse. Seno se ne sa dira gore Basupi ba kgone go kgothatsa batho ba ba neng ba amilwe ke masetlapelo ano ba mo Colmnitz semoyeng.
Ditorotswana tse di mo Wittenberg le tsone di ne tsa tlhaselwa ke merwalela. Pele morwalela o tla, banyalani bangwe ba Basupi e leng Frank le Elfriede ba ne ba fetsa malatsi a le mmalwa ba bereka le baagelani ba bone ba tlatsa dikgetsi ka mmu ba bo ba di tlhatlaganya go dira lebota ka tsone fa dintshing tsa noka. E ne ya re fa morwalela o sena go emisa, Frank le Elfriede ba etela botlhe ba ba neng ba amilwe ke masetlapelo a morwalela oo, ba ba isetsa dijo le go ba gomotsa. Frank o gakologelwa jaana: “Mosadi mongwe yo o neng a sa re itse, yo re neng ra mo etela, o ne a gakgamaditswe ke gore re ne re mo tliseditse dijo mahala. O ne a re bolelela gore ga go ope yo o neng a mo etela go tswa kwa kerekeng e a e tsenang. Batho ba mokgatlho mongwe ba ba neng ba mo tlisetsa dijo ba ne ba mo duedisa nako le nako fa ba di tlisa. Batho ba ne ba gakgamalela go bona Basupi ba ga Jehofa ba tsamaya ba tshotse dijo tse di thutafetseng e seng dibuka tsa Baebele.”
Merwalela e ne ya baka tshenyo e kgolo le mo Austria e e fa gaufi le lefelo leno. Go ne ga tlhomiwa dikomiti di le tharo gore di okamele tiro ya go namola. Go ne ga simololwa pele ka go baakanngwa ga Diholo Tsa Bogosi di le tharo tse di neng di senyegile thata. Gape, malapa a ka nna 100 a Basupi, a ne a amilwe ke merwalela eno mme magae a le 50 a ne a tamile metsi. Bangwe ba ne ba senyegelwa ke sengwe le sengwe se ba neng ba na le sone mme ba sala fela ka diaparo tse ba neng ba di apere. Ofisi ya lekala ya kwa Austria e ne ya itsise diphuthego tsa lefelo leno ka boemo joo mme tsa dira gore go nne le letlole la go ntsha meneelo ya namolo. Ka September, ke fa go setse go dirilwe moneelo o o kana ka R275 000 (€ 30 000).
Mmè mongwe o ne a kwala jaana: “Morwaake yo o nang le dingwaga di le robedi ke ngame mme o ne a ipoloketse madi a a kana ka R115 [€ 12]. Le fa go ntse jalo, e ne ya re fa a utlwalela gore bangwe ba bakaulengwe ba rona ba senyegetswe ke dithoto tsotlhe tsa bone, a tsaya madi otlhe a a neng a a bolokile mme a a ntsha moneelo gore a tsenngwe mo letloleng la madi a namolo.”
Go ne ga rulaganngwa ditlhopha tse di neng di okametswe ke Dikomiti Tsa Kago Tsa Kgaolo, tse gantsi di okamelang go agiwa ga Diholo Tsa Bogosi tsa Basupi ba ga Jehofa, gore di thuse go tsosolosa magae a a neng a sentswe ke merwalela. Motho mongwe yo o neng a bogetse o ne a bolela jaana: “Makwalodikgang a tshwanetse go bega ka tiro e lo e dirang mono.” Bangwe ba ile ba bo ba fetola tsela e ba lebang Basupi ba ga Jehofa ka yone. Motsadi mongwe yo e leng Mosupi o bolela jaana: “Gantsi bana ba me ba e seng Basupi, ga ba rate go ntheetsa fa ke bua le bone ka bodumedi jwa me. Mme ba a ntheetsa jaanong!”
Gape, go ne ga dirwa maiteko a go thusa ba le bantsi ba e neng e se Basupi. Ka sekai, mosadi mongwe o ne a amiwa maikutlo thata ke go bona Mosupi mongwe a tla mo ntlong ya gagwe ka 7:30 a.m. go tla go mmotsa gore a go na le tsela nngwe e a neng a ka mo thusa ka yone. Mosadi yono o ne a tshwanelwa ke go ntshiwa mo ntlong ya gagwe, e re ka metsi a ne a setse a simolola go tlala ka yone. Fa a boa, o ne a fitlhela Basupi ba mo tlogeletse lekwalonyana fa botsenong jwa tshingwana ya gagwe. Le ne le balega jaana: “Re itsise ka bonako fa o tlhoka thuso.” Basupi ba ne ba mo thusa go ntsha seretse le matlakala mo ntlong ya gagwe.
Setlhopha sa Basupi ba le 100 se ne sa ya kwa motsesetoropong mongwe o o bidiwang Au go ya go thusa Basupi ba lefelo leo le baagelani ba bone. Baeteledipele ba ditlhopha tseno ba ne ba tsamaya ka ntlo le ntlo ba botsa baagi gore a go na le thuso epe e ba neng ba e tlhoka. Batho ba ne ba gakgamadiwa ke go bona gore Basupi ba tlile ba tshotse didirisiwa tsa go tlosa metsi le dilo tsa go phepafatsa, tse di jaaka dipompo tse di gopang metsi, mafeelo le digarawe. Tiro e gantsi e neng e tsaya beng ba matlo beke go e fetsa, e ne ya wediwa mo diureng di sekae fela. Batho ba ne ba bogela ba sekile dikeledi.
Basupi ba lefelo leo ba ba ka nnang 400 ba ne ba tshwaregile mo tirong eno ya go namola—gantsi ba bereka bosigo le motshegare. Mo go ba ba neng ba bogetse, seno e ne ya nna bosupi jo bo bontshang maatla a Bokeresete jwa boammaaruri.
Kgwanyape ya Isidore e simolotse e le setsuatsue se se neng se tswa kwa dinageng tsa boboatsatsi se se neng sa runya kafa bokone jwa Venezuela. Ka September 22, 2002, Kgwanyape ya Isidore e e neng e le ya category 3 e ne ya tlhasela Setlhaketlhake sa Yucatán. Kgwanyape eno ya diphefo tse di neng di tsamaya ka lobelo lwa dikilometara di le 190 e patilwe ke dipula tse di maatla, e ne ya baka tshenyo e kgolo go di gaisa mo hisitoring ya dinaga tsa Mexico tsa Yucatán le Campeche, ya ba ya baka tshenyo nngwe le mo nageng ya Quintana Roo. Kwa Yucatán fela, matlo a ka nna 95 000 a ne a senyega mo go maswe, mme seno sa ama batho ba le 500 000.
Basupi ba ga Jehofa ba ile ba nna le seabe se se botlhokwa tota mo tirong eno ya go namola kwa Yucatán mo e leng gore setlhogo se se kafa ntle sa lokwalodikgang kwa bokone jwa Mexico se ne se re: “Basupi ba ga Jehofa ba Namola Batho.” Go ne ga dirwa dikomiti tsa namolo go sa ntse go na le nako pele ditsuatsue di tla. Go ne ga dirwa dithulaganyo tsa maemo a tshoganyetso tsa go batlela Basupi ba le makgolo a le mmalwa ba lefelo leo marobalo. Diphuthego dingwe tse di fa gaufi di ne tsa dira gore go nne le letlole la meneelo ya maemo a tshoganyetso. Batho ba ba falotseng kgwanyape eno, go akaretsa le ba bantsi ba e seng Basupi, ba ne ba romelelwa diaparo, melemo ya kalafi le ditone di le 22 tsa dijo. Bagolwane ba lefelo leo ba ne ba abelwa gore ba etele batho ba ba neng ba amilwe ke kgwanyape eno ya Isidore le go ba kgothatsa.
Fa kgwanyape eno e sena go tlhasela, go ne ga dirwa dikomiti tsa namolo tsa lefelo leo gore di thuse go batla Basupi ba go neng go sa itsiwe gore ba kae. Ba le mmalwa ba bone ba ne ba tshabetse kwa dikgweng le kwa mafelong a mangwe a ba ileng ba nna kwa go one malatsi a la mararo ba se na dijo le metsi. Mo mafelong mangwe, metsi a ne a tlhatlogetse kwa godimo thata mo e leng gore a ne a khurumeditse dipone tsa mo mebileng! Ka jalo, go ne ga batlwa mekoro e e nang le dienjene gore e dirisediwe go ya go batla batho ba ba neng ba amilwe ke morwalela ono, go ba naya dijo le go ba isa kwa mafelong a a babalesegileng.
Badiredi ba puso ba lefelo leo ba ne ba adima Basupi mekoro eo le didirisiwa tse dingwe, mme ba ya go thusa kwa mafelong a batho ba le bantsi ba neng ba se na bopelokgale jwa go ya go tsena kwa go one. Kwa tshimologong, modiredimogolo mongwe wa sesole o ne a sa batle gore Basupi ba tsene mo mafelong a a ntseng jalo a go neng go le kotsi go tsena mo go one. Le fa go ntse jalo, e ne ya re fa a bona moya wa bopelokgale o ba neng ba na le one, a re: “Ke kgona go bona gore lo ka ya le e leng ka dihelikopotara fa go tlhokega, go ya go namola batho. Re na le dikoloi tse lo ka di dirisang go isa batho ba lona gongwe le gongwe kwa lo batlang go ba isa teng.”
Mong wa lebenkele lengwe o ne a batla go itse gore ke eng fa Basupi bangwe ba ne ba reka mabotlolo a le mantsi jaana a a nang le metsi. Ba ne ba mo tlhalosetsa gore ba ne ba a rekela bakaulengwe ba bone ba semoya le batho ba bangwe ba ba a tlhokang. Monna yono o ne a swetsa ka gore a ba neye mabotlolo otlhe a a neng a na le one—mahala. Mo letsatsing le le latelang, o ne a ba naya metsi a mangwe a a oketsegileng—a le mantsi thata. Kwa lebenkeleng le lengwe, mongwe wa bareki o ne a botsa Mosupi mongwe gore ke ka ntlha yang fa ba ne ba reka dijo di le dintsi jaana. E ne ya re fa a utlwa gore di ne di rekelwa batho ba ba neng amilwe ke masetlapelo a morwalela, a ba ntshetsa moneelo gore ba reke tse dingwe tse di oketsegileng.
Le mororo malapa a ka nna 3 500 a Basupi a ile a latlhegelwa ke dithoto tse a neng a na le tsone ka ntlha ya kgwanyape ya Isidore, go ne ga fitlhelwa gore go ne go se na Basupi bape ba ga Jehofa ba ba neng ba timetse kgotsa ba ba neng ba sule. Le fa go ntse jalo, go ne go sa ntse go tlhokega gore go dirwe thulaganyo ya go tsosolosa dikago tse di senyegileng e re ka go ne go senyegile magae a le 331 a Basupi. Basupi ba ba itseng go aga ba ne ba etela legae lengwe le lengwe le Holo nngwe le nngwe ya Bogosi go ya go bona gore di ne di senyegile go le kana kang. Go tla go fitlha jaanong, go baakantswe magae a le 258 ga ba ga agiwa matlo a masha a le 172. Gape, Diholo Tsa Bogosi di le 19 tse di senyegileng di sa ntse di agiwa sesha.
Mogolwane mongwe mo phuthegong ya toropo ya Yucatán o ne a tlhotlheletsega go bolela jaana: “Ke badile ka tiro ya go namola e e neng e dirwa kwa dinageng tse dingwe mo dikgatisong tsa rona. Mme o e tlhaloganya botoka fa o nna le seabe ka tlhamalalo mo go yone. Tumelo ya me le ya bakaulengwe ba bangwe ba le bantsi e nonotshitswe ke go bona kafa phuthego ya ga Jehofa le bakaulengwe ba rona ba ba rategang ba neng ba amega ka gone le go re thusa ka bonako.”
Mosadi mongwe o ne a re: “Ke ne ke tla itumela tota fa kereke e ke e tsenang e ka bo e ile ya thusa jaaka lona Basupi lo ile lwa dira.” Mosadi yo mongwe, yo o neng a namolwa ke Basupi o ne a re: “Re sa ntse re tshela ka ntlha ya thuso e re neng ra e newa ke Basupi ba ga Jehofa. Ba ne ba re bontsha lorato ka go tsenya matshelo a bone mo kotsing go re namola fa ntlo ya rona e ne e khurumeditswe ke metsi.”
Ka August 31 le ka September 1, 2002, Typhoon Rusa e ne ya tlhasela bontsi jwa naga ya Korea. Song-pil Cho yo e leng mogolwane mo phuthegong, o ne a re: “E ne e kete ke tshelwa ke metsi a a tswang mo shawareng. Pula e ne ya nna ya tsorotla e sa kgaotse.” Go ne ga na pula ya dimilimetara di le 870 ka fa tlase ga sebaka sa diura di le 24 fela—e leng pula e e maatla e e neleng mo letsatsing le le lengwe fela, e e sa tshwaneng le epe e e kileng ya na.
Go ya ka pego ya The Korea Herald, mo nageng yotlhe, matlo a le 28 100 le diheketara di le 85 000 tsa masimo di ne di khurumeditswe ke metsi. Batho ba ka nna 70 000 ba ne ba patelesega gore ba tswe mo lefelong leno. Sefefo seno se ne sa bolaya diruiwa di le 301 000, sa nwetsa dikepe di le 126, mme sa diga dipale di le makgolokgolo tsa megala ya motlakase. Go ne ga begwa gore batho ba feta 180 ba ne ba sule kgotsa go ne go sa itsiwe gore ba kae. Mo go bone, go ne go na le Basupi ba babedi ba ga Jehofa.
Fela jaaka go ne ga direga kwa Yuropa le kwa Mexico, Basupi ba ga Jehofa ba ne ba tsibogela tiragalo eno ka bonako. Go ne ga goroga meneelo e e seng kana ka sepe e e tswang kwa Basuping mo nageng yotlhe. E ne e akaretsa diaparo, dikobo le dilo tse dingwe tse di tlhokegang. Mo godimo ga moo, go na le maloko a mangwe a phuthego a a neng a nna kwa mafelong a a kwa thoko a go neng go se motlhofo go tsena mo go one. Ditsela di ne di senyegile mme marogo le one a ne a gogotswe. Motlakase o ne o sa bereke le difouno di sa bereke. Ka jalo go ne ga rulaganngwa ditlhopha dingwe gore di tsene mo mafelong ao ka mokgwa ope fela o di neng di ka kgona ka one go ya go ba naya thuso e ba e tlhokang. Song-pil Cho, yo o neng a bereka le ditlhopha tse di dirang tiro ya go namola, o tlhalosa jaana ka lefelo lengwe le ba neng ba thusa batho mo go lone: “Marogo a le supa le tsela nngwe e kgolo di ne di gogotswe. E ne ya re fa kgabagare re fitlha kwa toropong, ra fitlhela ntlo nngwe le nngwe e senyegile. Go ne go nkga sebodu, go tletse diphologolo tse di suleng gongwe le gongwe. A bo re ne ra itumela jang ne fa re ne re kopana le bakaulengwe le bokgaitsadi ba rona ba barataro ba Bakeresete! Ba ne ba latlhegetswe ke sengwe le sengwe se ba neng ba na le sone, mme botlhe fela ba ne ba sa ntse ba tshela e bile ba bolokesegile.”
Totatota, Basupi ba ga Jehofa ba ne ba ipaakanyeditse masetlapelo ano sentle. E re ka go se ke go nna le merwalela ka dipaka tsa dipula, Komiti ya bone ya Kago ya Kgaolo mo toropong ya Seoul e ne e setse e simolotse go dira dithulaganyo tsa go dira tiro ya go namola ya mo isagweng. Go simolola ka 1997, e ne ya etleetsa ka madi dithulaganyo tsa ngwaga le ngwaga tsa go ikatisetsa tiro eno gore ka nako eo, baithaopi ba bo ba siametse go tsena mo tirong fa go tlhaga maemo a tshoganyetso.
Ka September 2, maloko a Komiti ya Kago ya Kgaolo a a dirang tiro ya go namola, a ne a goroga mo toropong e e kafa botlhaba jwa losi lwa lewatle ya Kangnŭng, mme ba dirisa Holo ya Dikopano ya Basupi ba ga Jehofa jaaka lefelo la konokono le tiro e neng e rulaganngwa mo go lone. Go ne go tshwanetse ga dirwa tiro efe pele e e botlhokwa? Go batlela bafalodi metsi a a phepa. Fa go nna le merwalela e megolo, gantsi dipeipi tsa metsi di a thubega; metsi a morwalela a nna leswe thata. Komiti ya Kago ya Kgaolo e ne ya rulaganyetsa gore dilori tse dikgolo tse di nang le ditanka tse di rwalang metsi di ise metsi kwa mafelong a a neng a amilwe ke masetlapelo ano.
Fa metsi a morwalela a sena go kokobela, sengwe le sengwe se sala se kgamathetswe ke seretse se sentsi se se nkgang bosula. Le fa go ntse jalo, go tlhamilwe mokgwa mongwe o o molemo wa go se tlosa. E re ka mo e batlang e nna matlo otlhe a a mo lefelong leno a dirilwe ka samente, a ne a phepafadiwa ka go tlosa pampiri e e manegilweng mo leboteng le linoleum ka metsi a a tswang mo lethompong.
Merwalela e dira gore dilo di le dintsi tsa motlakase di se ka tsa bereka. Le fa go ntse jalo, fa boramotlakase ba ba tshwanelegang sentle ba ka tlhatlhamolola dilo tsa motlakase tse di jaaka diforiji le diboelara tsa metsi morago ga malatsi a le mmalwa fela, ba bo ba di phepafatsa ka botlalo, ba di omisa, morago ga moo ba bo ba di kopanya gape, gantsi di tla simolola go bereka gape. Komiti ya Kago ya Kgaolo e rulaganyeditswe go dira tiro e e ntseng jalo. Diboelara tse di sa tlhokeng go emisediwa ka tse dingwe di ka dirisediwa go omisa matlo. Tiro eno yotlhe e tsaya dibeke di le pedi go ya go di le tharo.
Diaparo le dikobo tse di kolobeditsweng ke morwalela le tsone di tshwanetse go tlhatswiwa fela thata mo malatsing a le mmalwa fa e le gore di tlile go tswelela di dirisiwa. Baithaopi ba ba tswang mo diphuthegong tsa lefelo leo tsa Basupi ba ga Jehofa ba ne ba kokoanya dilo tsotlhe tse di leswafetseng tsa bakaulengwe ba bone ba Bakeresete. Go ne go se motlhofo go tlosa seretse se se neng se kgamathetse diaparo tseno—mme se ne se tshwanetse go tlhatswiwa ka diatla mo metsing a a elelang a a tsididi thata. E ne ya re fa mmegadikgang mongwe a sena go bona tiro eno e e dirwang ka lorato, a tsenya setshwantsho se segolo sa Basupi mo lokwalodikgannyeng lwa lefelo leo.
Merwalela e e neng ya baka masetlapelo kwa Yuropa, kwa Amerika Bokone le kwa Asia e ne ya gogola matlo, dikago ya bo ya bolaya batho ba le bantsintsi ba ba se nang molato. Le fa ditiragalo tseno e le tsa masetlapelo, gantsi di a direga mo “metlheng ya bofelo” ya tsamaiso eno ya dilo, ya “dinako tsa mathata tse go leng boima go lebana le tsone.” (2 Timotheo 3:1) Gape, masetlapelo ano a ka re gakolola ntlha eno e e botlhokwa: Bakeresete ba boammaaruri ba a ratana e bile ba rata baagelani ba bone. Lorato lo lo ntseng jalo lo e seng lwa bopelotshetlha ke sengwe se le ditsuatsue di ka se kgoneng go se gogola.

BATHO ba le bantsi ba tsamaya ba tshotse sekhukhu letsatsi le letsatsi kwa Boritane. Ga o ka ke wa itse gore e tla na leng. “O se ka wa lebala sekhukhu!” re gakololana jalo fa re tswa mo ntlong—mme morago ga moo, re ka nna ra se lebala mo beseng kgotsa mo tereneng kgotsa mo lebenkeleng. Ee, re na le mokgwa wa go sa lebe seitshireletso se sennye seno sa rona se le botlhokwa e re ka re itse gore re ka kgona go reka se sengwe. Mme mo nakong e e fetileng, sekhukhu se ne se sa lejwe motlhofo jalo.
Go bonala dikhukhu tsa ntlha di ne di sa amane ka gope le pula. E ne e le dilo tse di tshwantshetsang maemo le tlotlo, tse di dirisiwang fela ke batho ba ba botlhokwa. Ditshwantsho tsa kwa Asiria, Egepeto, Peresia le India tse di betlilweng le tse di takilweng diketekete tsa dingwaga tse di fetileng, di bontsha batlhanka ba tshotse sekhukhu ba sireleditse babusi ka tsone gore ba se ka ba fisiwa ke letsatsi. Kwa Asiria, kgosi ke yone fela e e neng e letlelelwa go nna le sekhukhu.
Mo hisitoring yotlhe, sekhukhu se ne sa tswelela se tshwantshetsa maatla, segolobogolo kwa Asia. Maemo a mmusi a neng a na le one a ne a tlhatloga fa palo ya dikhukhu tsa gagwe e ntse e oketsega, jaaka go ne go ntse ka kgosi ya kwa Burma e e neng e bidiwa Morena wa Dikhukhu di le Masome a Mabedi le Bonè. Ka dinako tse dingwe, matlhatlaganyane a sone a ne a le botlhokwa. Sekhukhu sa mmusimogolo wa kwa China se ne se na le matlhatlaganyane a le manè, mme dikhukhu tsa dikgosi tsa kwa Siam tsone di ne di na le matlhatlaganye a le supa kgotsa a le robonngwe. Tota le gompieno, kwa dinageng dingwe tsa Botlhaba le tsa Afrika, sekhukhu e sa ntse e le letshwao la go nna le taolo.
Mo tshimologong ya hisitori, sekhukhu se ne se amanngwa le bodumedi. Baegepeto ba bogologolo ba ne ba dumela gore modimogadi e bong Nut o ne a sireleditse lefatshe lotlhe ka mmele wa gagwe, jaaka e kete ka sekhukhu. Ka jalo, batho ba ne ba tsamaya ba itshireleditse ka “dikhukhunyana” tsa bone gore ba bone tshireletso ya gagwe. Kwa India le kwa China, batho ba ne ba dumela gore sekhukhu se se butsweng se tshwantshetsa phuthologo ya magodimo. Babuda ba bogologolo ba ne ba se dirisa jaaka se se tshwantshetsang modimo wa bone e leng Buda, mme gantsi dirotobolo tsa dikago tsa bone di ne di tlhomelwa dikhukhu. Dikhukhu di a dirisiwa le mo bodumeding jwa Sehindu.
Dikhukhu di ne tsa anamela kwa Gerika ka 500 B.C.E., kwa medingwana ya ditshwantsho le medimogadi e neng e sirelediwa ka tsone kwa meletlong ya bodumedi. Batlhanka ba ne ba sireletsa basadi ba Baathena ka dikhukhu, mme di ne di dirisiwa ke banna ba le mmalwa fela. Mokgwa ono o ne wa anama go tswa kwa Gerika go ya kwa Roma.
Kereke ya Roma Katoliki e ne e dirisa dikhukhu jaaka dilo dingwe tse go neng go kgabisiwa ka tsone mo meletlong ya yone ya bodumedi. Mopapa o ne a simolola go dirisa sekhukhu sa letsela la sei se se mmala o mohibidu le serolwana, mme bakadinale le bobishopo bone ba ne ba dirisa tse di phepole kgotsa tse ditala. Go tla go fitlha gompieno jaana, dikereke tse dikgolo tsa Roma di na le setulo sa mopapa se se tlhometsweng ombrellone kgotsa sekhukhu se se nang le mebala e e neng e dirisetswa bomopapa. Mokadinale yo o etelelang kereke pele fa mopapa a sena go tlhokafala fa go sa ntse go emetswe gore go tlhophiwe yo mongwe, le ene o na le ombrellone e a tlhaolwang ka yone mo nakong eo.
Gompieno, go na le pharologanyo fa gare ga mafoko a a neng a raya sekhukhu se se dirisediwang go re sireletsa mo puleng le se se dirisediwang go re sireletsa mo letsatsing, mme ga go lepe la mafoko ao le le neng le amana le pula ka gope. Lefoko la Seesemane le le rayang “sekhukhu” le tswa mo go la Selatine e leng umbra, le le rayang “moriti,” mme lefoko le le rayang “sethibaletsatsi” lone le tswa mo mafokong a a rayang “go sireletsa” le “letsatsi.” Go bonala Ba-China kgotsa basadi ba Roma wa bogologolo e le bone ba ba neng ba simolola go tshasa dikhukhu tsa bone seedi sengwe se se tsabakelang gore se ba sireletse mo puleng. Le fa go ntse jalo, go dirisiwa ga dikhukhu tsa go itshireletsa mo letsatsing le tsa go itshireletsa mo puleng go ne ga khutla kwa Yuropa go fitlha ka lekgolo la bo16 la dingwaga fa Bantadiana, mme moragonyana ga moo Bafora, ba ne ba simolola go di dirisa gape.
Mo lekgolong la bo18 la dingwaga, basadi ba kwa Boritane ba ne ba simolola go tsamaya ba tshotse dikhukhu, fa banna bone ba ne ba sa batle go tsamaya ba di tshotse ka ba ne ba re ke selo se se diretsweng gore basadi ba ikgabise ka sone. Di ne di dirisiwa fela ke banna ba e leng beng ba mabenkele a a rekisang kofi, ba ba neng ba lemoga botlhokwa jwa go nna le sekhukhu fa gaufi ka dinako tsotlhe gore ba se dirisetse go sireletsa bareki ka tsone fa ba ya kwa koloing pula e tsorotla. Baruti le bone ba ne ba di fitlhela di le mosola mo jarateng ya kereke fa ba tshwere tirelo ya phitlho mo puleng.
Monna wa motsamai yo o direlang batho dilo tse di molemo e bong Jonas Hanway, ke ene a neng a fetola hisitori ya sekhukhu kwa Engelane. Go bolelwa gore ke ene monna wa ntlha yo o neng a le pelokgale go tsamaya a tshotse sekhukhu gongwe le gongwe kwa Lontone. E re ka a ne a bone banna bangwe ba tsamaya ba di tshotse fa a ne a etetse dinaga dingwe kwa moseja, o ne a ititaya sehuba gore o tla nna pelokgale go lebana le lenyatso la banna ba ba kgweetsang dithekisi ba ba neng ba rata go di kgweeletsa ka boomo mo metsing a a leswe a a elelang fa thoko ga tsela gore a mo gase fa ba feta fa go ene. Go ne ga feta dingwaga di le 30 batho ba tlhola ba ntse ba bona Hanway a tsamaya a tshotse sekhukhu, mme e ne ya re fa a tlhokafala ka 1786, banna mmogo le basadi ba ne ba setse ba tlwaetse go tsamaya ba tshotse dikhukhu ba sa tshwenngwe ke ope.
Mo metlheng eo, go ne go se motlhofo go tshwara sekhukhu fa pula e na. Dikhukhu tsa motlha oo di ne di le dikgolo, di le boima e bile di sa tshwarege sentle. Matsela a tsone a a tsabakelang le ditshitswana tse a gagamaditsweng ka tsone le mofinyana wa tsone o o dirilweng ka lotlhaka kgotsa ka lehihiri la leruarua, di ne di dira gore go se ka ga nna motlhofo go se bula fa se le metsi, mme e bile metsi a ne a sutlhelela fela mo go tsone. Le fa go ntse jalo, palo ya batho ba ba di ratang e ne ya nna ya oketsega, segolobogolo e re ka go reka sekhukhu go ne go ja madi a a kwa tlase fa go bapisiwa le go tsamaya ka thekisi fa pula e na. Batho ba ba dirang dikhukhu ba ne ba oketsega le mabenkele a a di rekisang a ne a nna mantsi, mme batlhami ba tsone ba ile ba tlhoma mogopolo mo go tokafatseng mokgwa o ba di dirang ka one. Mo bogareng jwa lekgolo la bo19 la dingwaga, Samuel Fox o ne a tlhama sekhukhu sa mofuta wa Paragon, se se neng se na le foreimi e e seng boima ya tshipi mme e le e e tshwarelelang lobaka lo loleele. Se ne se dirilwe ka matsela a a lotsatsa a a jaaka a sei, a letseta, le leloba le le tsabakelang gore se emisetse sekhukhu se segolo se se neng se dirisiwa pele. Jaanong seo e ne e le sekhukhu sa motlha wa segompieno.
Jaanong kwa Engelane, sekhukhu se ne sa simolola go ratega thata jaaka sedirisiwa se sentle se se mo fesheneng se se dirisiwang ke basadi ba ba ratang dilo tsa maemo. Fa difeshene di ntse di fetoga, dikhukhu tse dinnye tse di neng di dirisiwa ke basadi bano di ne tsa fetolwa go nna tse dikgolo tse di dirwang ka matsela a sei a a mebalabala. Gantsi ba ne ba tlhokomela gore ba tshola tse di kgabisitsweng ka matsela a leisi, makantsa, malente, dikanta, tota le ka mafofa, tsa mmala o o tsamaelanang le wa diaparo tsa bone. Fa re sena go tsenelela thata mo lekgolong la bo20 la dingwaga, o ne o ka se ka wa bona mosadi ope fela yo o tlotlegang yo o batlang go tlhokomela mmala wa letlalo la gagwe a sa tshwara sekhukhu.
Mo dingwageng tsa bo1920, go ne ga tsena feshene ya go itetla go tshubiwa ke letsatsi go senene mme ka jalo ga se ka ga tlhola go tshwarwa dikhukhu. Morago ga moo, ga tsena motlha wa makawana a a neng a rata go tsamaya a rwele dihutse tse ditelele a tshotse sekhukhu se se tswetsweng a ikokotlela ka sone.
Morago ga ntwa ya bobedi ya lefatshe, botegeniki bo ne jwa lere tsela e ntšha ya go dirwa ga sekhukhu, jaaka se se menwang ka go khutshwafatsa mofinyana wa sone se se nang le kgetsana ya naelone e e sa tseneng metsi, kgotsa ya polyester kgotsa ya polasetiki. Go sa ntse go na le mabenkele a le mmalwa a a dirang dikhukhu tse dintle tse di jang madi a le mantsi tse dintlha tsa tsone di rokilweng ka seatla. Mme mo malatsing a segompieno, madirelo a dira dikhukhu di le dintsi tse di tlhwatlhwatlase tsa mebalabala tse di kgonang go tsenya batho ba le babedi le tse di kgonang go tlhomiwa kwa ntle, go fitlha ka tsa boleele jwa disentimetara di le 15 tse di menwang ka go khutshwafatsa mofinyana wa tsone gore di kgone go tsena mo bekeng e nnye.
Gone jaanong jaana, sekhukhu se se kileng sa bo se lejwa e le selo sa manobonobo se se dirisiwang ke bahumi fela, se kgona go rekwa ke mongwe le mongwe, e bile gantsi se a bo se ntse se le teng mo dilong tse di latlhegileng. Ke sedirisiwa se se molemo thata sa go itshireletsa mo maemong a a sa siamang a bosa gongwe le gongwe mo lefatsheng, mme fa e sa le batho ba le bantsi ba tlhagisiwa ka dikotsi tsa go itewa ke marang a letsatsi ka tlhamalalo, se boile gape kwa dinageng dingwe se dirisiwa ka mokgwa o se neng se dirisiwa ka one kwa tshimologong, e leng wa go itshireletsa mo letsatsing. Ka jalo, fa o tswa mo gae gompieno, gongwe le wena o tla utlwa ba go gakolola ba re: “O se ka wa lebala sekhukhu!”

JOHN o ne a sa ikaelela go nna lekgoba la go lebelela ‘tlhakanelodikobo e e bonwang mo khomputareng.’a Fela jaaka batho ba bangwe ba le bantsi ba ba nang le go iphitlhela fela ba bona ditshwantsho tse di hepisang le mafelo a go tshwara motlotlo ka khomputara go tlotliwa ka tsa tlhakanelodikobo, John le ene o ne a dirisa Internet ka letsatsi lengwe fa a ne a iphitlhela a le mo atereseng e e dirisediwang go tshwara metlotlo e e tshwanang le eno. Go ise go ye kae, o ne a setse a tshwaregile thata ka go lebelela tlhakanelodikobo e e bonwang mo khomputareng. O gakologelwa jaana: “Ke ne ke tle ke emele gore mosadi wa me a ye tirong, ke bo ke tsoga ka bonako mme ke fetsa diura di le dintsi mo pele ga khomputara.” Fa a ne a tshwere metlotlo e meleele le ba bangwe ka khomputara, o ne a sa akanye le ka dijo kgotsa dino tota. A re: “Tota le tlala ke ne ke sa e utlwe.” O ne a simolola go aketsa mosadi wa gagwe ka ditiro tsa gagwe tse a neng a di dira mo sephiring. Seo se ne sa simolola sa dira gore a se ka a kgona go tlhoma mogopolo kwa tirong, mme a simolola go se tshepe batho. Lenyalo la gagwe le ne la simolola go nna le mathata, mme fa kgabagare a rulaganya go kopana ka namana le mongwe wa balekane ba gagwe, yo a kopaneng le ene ka khomputara, mosadi wa gagwe o ne a lemoga seo. Gompieno John o alafelwa go nna lekgoba la go lebelela ditshwantsho tse di hepisang mo khomputareng.
Batho ba ba kgatlhanong le ditshwantsho tse di hepisang ba umaka ditiragalo tse di tshwanang le eno e le bosupi jwa diphelelo tse di tlhabisang ditlhong tsa ditshwantsho tse di hepisang. Ba bolela gore di senya kamano ya banyalani, di tseela basadi kwa tlase, di sotla bana e bile di dira gore tlhakanelodikobo e lebiwe ka tsela e e sokameng le e e kotsi. Kafa letlhakoreng le lengwe, ba ba buelelang ditshwantsho tseno tse di hepisang ba bolela gore di siame e bile ba tsaya batho ba ba kgatlhanong le ditshwantsho tseno e le batho ba ba boboi thata. Motho mongwe yo o buelelang ditshwantsho tseno tse di hepisang o ne a kwala jaana: “Batho ga ba a tshwanela go tlhabisiwa ditlhong ke tshekamelo ya bone kgotsa dikeletso tsa bone tsa tlhakanelodikobo. Ditshwantsho tse di hepisang di ka dirisiwa go simolola metlotlo e e sa fitlheng sepe ka tsa tlhakanelodikobo le go e tlhotlheletsa.” Batho ba le mmalwa ba akantsha gore go anama ga ditshwantsho tse di hepisang go supa fa setšhaba se itekanetse sentle mo megopolong. Brian McNair yo e leng mokwadi a re: “Setšhaba se se godileng sentle mo se sa tlhabisiweng ditlhong ke go bona batho ba ba godileng ba tlhakanela dikobo go ka se direge gore se nne le mathata a go amogela batho ba ba nang le ditshekamelo di sele tsa tlhakanelodikobo e bile se ka se nne le bothata jwa go tseela basadi kwa tlase.”
A maikutlo ano a a sa tshwaneng a setšhaba a dira gore ditshwantsho tse di hepisang di amogelesege? Ke ka ntlha yang fa di aname? A tota go kotsi go lebelela ditshwantsho tse di hepisang? Ditlhogo tse di latelang di tla sekaseka dipotso tseno.

DITSHWANTSHO tse di leswe tse di dirilweng gore di tsose dikeletso tsa tlhakanelodikobo ga di bolo go nna gone ka diketekete tsa dingwaga. Mme mo bontsing jwa nako e di ntseng di le gone ka yone, go ne go se motlhofo go di dira mme ka ntlha ya moo di ne di bonwa fela ke bahumi le batho ba maemo. Go kgona go gatisa dilo ka dipalo tse dikgolo le go tlhamiwa ga metšhine ya dibaesekopo go ne ga fetola seo sotlhe. Seno se ne sa dira gore le batho ba ba sa humang ba kgone go bona ditshwantsho tseno tse di hepisang.
Go dirwa ga motšhine wa dikhasete tsa bidio go ne ga gakatsa dilo. Go farologana le didirisiwa tse di tsenyang difilimi tsa dibaesekopo le ditshwantsho tsa bogologolo, go ne ga nna motlhofo go boloka dikhasete tsa bidio, go dira dikhopi tsa tsone le go di anamisa. Gape batho ba ne ba ka kgona go di lebelela kwa magaeng a bone. Bosheng jaana, go ata ga dithelebishene tsa mogala le Internet go dirile gore ditshwantsho tse di hepisang e nne selo se se motlhofo thata go nna le sone. Mmegi mongwe wa metswedi ya tshedimosetso e bong Dennis McAlpine o tlhalosa gore motho yo o tshabang gore moagelani wa gagwe o tla mmona kwa lebenkeleng le le rekisang dibidio tsa ditshwantsho tse di hepisang gone jaanong a ka kgona go “nna kwa gae a bo a reka dibidio tseo ka go tobetsa konopo e e mo thelebisheneng ya gagwe ya mogala kgotsa mo thelebisheneng ya gagwe e e tlwaelegileng.” Go ya ka McAlpine, go kgona go bona dibidio tseno motlhofo fela go dirile gore “batho ba le bantsi ba se ka ba bona molato ope ka ditshwantsho tse di hepisang.”
Batho ba le bantsi ba na le maikutlo a a sa tshwaneng ka ditshwantsho tse di hepisang ka gonne jaanong di setse di amogelwa ke ba le bantsi. Mokwadi Germaine Greer o bolela jaana: “Di setse di na le tlhotlheletso e kgolo mo setsong sa rona go gaisa diopera tsotlhe tsa rona, dibalete, mafelo a bobogelo, mmino le botaki di kopantswe tsotlhe.” Motho o kgona go lemoga maikutlo a batho ba nang le one morago jaana ka ditshwantsho tse di hepisang fa a leba ‘diaparo tsa diaka’ tse di aparwang ke batho ba le bantsi ba ba tumileng, a bona dibidio tsa mmino tse di bontshang ditshwantsho tsa tlhakanelodikobo le tsela e metswedi ya phasalatso e amogetseng ka yone “go dirisiwa ga ditshwantsho tse di hepisang.” McAlpine o konela jaana: “Batho ba amogela sengwe le sengwe fela se ba se newang . . . Seno se dira gore go lebege go se na molato ope ka ditshwantsho tseno.” Mokwadi Andrea Dworkin o ngongoregela gore ka ntlha ya moo, “ga go bonale batho ba tshosiwa ke ditshwantsho tseno. Go bonala ba sa kgathale.”
Moemedi yo o tlogetseng tiro wa FBI e bong Roger Young o ne a boeletsa mafoko a a neng a buiwa ke mokwadi Dworkin a a bontshang gore batho ba le bantsi “ga ba bone ka tsela e boitshwaro jo bo ferosang sebete jono bo leng maswe ka teng le mathata a bo a bakang.” Bangwe ba tlhotlhelediwa ke batho ba ba buelelang ditshwantsho tse di hepisang, ba bolela gore ga go na bosupi bope jwa gore ditshwantsho tse di hepisang di na le diphelelo tse di sa siamang mo bathong. Mokwadi F. M. Christensen o ne a re: “Ditshwantsho tse di hepisang ke go ijesa monate fela, e leng selo se batho ba ba sa di rateng ba sa kgoneng go se amogela.” Mme gone fa e le gore ga di na tlhotlheletso mo bathong, ke eng fa di dirisiwa ke ditheo tsa papatso? Ke ka ntlha yang fa dikgwebo di dirisa dimilione tsa didolara go dira dipapatso, dibidio le diphasalatso fa e le gore ga di tlhotlheletse batho?
Lebaka ke gore fela jaaka mefuta yotlhe ya go bapatsa, boikaelelo jo bogolo jwa ditshwantsho tse di hepisang ke go tsosa dikeletso tse di neng di seyo pele. Steven Hill le Nina Silver ba e leng babatlisisi ba ile ba re: “Ditshwantsho tse di hepisang ga se sepe fa e se kgwebo fela. Mme mo dikgwebong tseno tse di feteletsang dilo, sengwe le sengwe, segolobogolo mebele ya basadi le go bontsha batho ba tlhakanela dikobo, se lebiwa e le se se ka rekisiwang gore go bonwe madi ka sone.” Greer o tshwantsha ditshwantsho tse di hepisang le dijo tse di ratiwang thata, tse di se nang dikotla mme gone di tsentswe dinatetshi tse dintsi le dikhemikale dingwe. O bolela jaana: “Ditshwantsho tsa tlhakanelodikobo tse di bontshiwang mo metsweding ya tshedimosetso ga se tlhakanelodikobo ya mmatota . . . Mafelo a a bapatsang dijo a rekisa dijo tse di se nang dikotla mme mafelo a a bapatsang tlhakanelodikobo a rekisa tlhakanelodikobo e e seng yone.”
Dingaka dingwe di bolela gore ditshwantsho tse di hepisang di ka dira motho lekgoba le go leng thata go le tlogedisa mokgwa oo go gaisa motho yo o tshwakgotsweng ke diokobatsi. Gantsi batho ba ba tshwakgotsweng ke diokobatsi ba alafiwa ka gore go simololwe go tlosiwe pele diokobatsi tse di ba tshwakgotseng mo mmeleng. Mme go nna lekgoba la ditshwantsho tse di hepisang gone, jaaka fa Dr. Mary Anne Layden wa Yunibesithi ya Pennsylvania a tlhalosa, “go dira gore ditshwantsho tseo di nnele ruri mo mogopolong wa motho yo o di lebelelang mme e nna karolo ya boboko jwa gagwe.” Ke gone ka moo batho ba kgonang go gakologelwa sentle ditshwantsho tse di hepisang tsa dingwaga tse dintsi tse di fetileng. O konela jaana: “Seno ke selo sa ntlha se se tshwakgolang se go se nang tsholofelo epe ya gore motho a ka tlogela go nna lekgoba la sone.” A mme seno se raya gore ga go kgonege go tlogela go tlhotlhelediwa ke ditshwantsho tse di hepisang? Mme ke dilo dife tse di kotsi tse ditshwantsho tse di hepisang di ka di bakang?

DITSHWANTSHO tsa tlhakanelodikobo tsa mefuta yotlhe di bonwa motlhofo ka thelebishine, dibaesekopo, dibidio tsa mmino le ka Internet. A go anama ga ditshwantsho tseno tse di hepisang tsa tlhakanelodikobo ga go kotsi, jaaka batho ba le bantsi ba batla gore re dumele?a
Go sa kgathalesege se batho ba ba buelelang ditshwantsho tse di hepisang ba se buang, ditshwantsho tseno di senya tsela e batho ba lebang tlhakanelodikobo ka yone. Babatlisisi ba National Foundation for Family Research and Education ba ne ba konela ka gore “go lebelela ditshwantsho tse di hepisang go tsenya batho ba ba di lebelelang mo kotsing ya go nna le mekgwa e e sa siamang ya tlhakanelodikobo.” Go ya ka pego ya bakwadi bano, “selo se se tleng se buiwe malebana le petelelo (tumelo ya gore basadi ke bone ba dirang gore ba betelelwe e bile ba itumelela go betelelwa, le gore batho ba ba betelelang ba siame fela) e aname thata mo banneng ba ba tlwaetseng go lebelela ditshwantsho tse di hepisang.”
Babatlisisi bangwe ba bolela gore fa motho a lebelela ditshwantsho tse di hepisang gangwe le gape seno se ka dira gore a se ka a kgona go kopanela mo dikamanong tse di tlwaelegileng tsa lenyalo le go di itumelela. Dr. Victor Cline, moitseanape wa go alafa batho ba e leng makgoba a tlhakanelodikobo, o etse tlhoko tsela e go lebelela ditshwantsho tse di hepisang go ntseng go nnela maswe go ya pele ka yone. Fa go sa elwe tlhoko, go lebelela ditshwantsho tse di hepisang go go sa reng sepe fela go ka felela ka gore o lebelele ditshwantsho tse di bontshang tlhakanelodikobo ka boyone le tse di maswe le go feta. O bolela gore seno se ka felela ka mekgwa e e sa siamang ya tlhakanelodikobo. Baitsesaense ba ba ithutang kafa batho ba itshwarang ka gone le bone ba dumalana le seno. Dr. Cline o bega gore “motho o simolola ka yone tsela eno go nna le keletso le fa e le efe ya tlhakanelodikobo . . . le gore le fa motho a ka nna le maikutlo a a molato go nna thata go e tlogela.” Kgabagare motho yo o lebelelang ditshwantsho tse di hepisang a ka nna a leka go dira se a se bonang mo go tsone, mme seo gantsi se feleletsa ka diphelelo tse di botlhoko.
Cline o ne a konela ka gore bothata jono bo simolola ka iketlo e bile bo sa lemotshege. O bolela jaana: “Fela jaaka kankere, bothata jono bo tswelela bo gola e bile bo anama. Ga bo boele morago, e bile gape go thata go bo alafa. Gantsi banna ba e leng makgoba a go lebelela ditshwantsho tseno ba gana go dumela gore ba na le bothata jono e bile ba palelwa ke go lebana le jone mme seno se dira gore ka dinako tsotlhe banyalani ba se ka ba utlwana, ka dinako tse dingwe ba tlhalane, mme ka dinako tse dingwe seno se felela ka gore botsalano jo bo molemo bo senyege.”
Dipalopalo di bontsha gore batho ba ba lebelelang ditshwantsho tse di hepisang thata ke basimane ba dingwaga tse di fa gare ga 12 le 17. Tota e bile, mo go ba le bantsi, ditshwantsho tse di hepisang ke tsone tse di ba rutang ka tlhakanelodikobo. Seno se baka matswela a a sa itumediseng. Pego nngwe e bolela jaana: “Go ima ga bana ba dingwaga tsa bolesome le malwetse a a tshelanwang ka tlhakanelodikobo a a tshwanang le AIDS ga di ke di bontshiwa mo ditshwantshong tse di hepisang, mme seno se dira gore go dumelwe gore go bona ditshwantsho tse di hepisang ga go na phoso epe.”
Babatlisisi bangwe ba bolela gore go lebelela ditshwantsho tse di hepisang go ka ama le tsela e boboko jwa ngwana bo golang ka yone. Dr. Judith Reisman, poresidente ya Institute for Media Education, o konela jaana: “Dilo tse di etsweng tlhoko malebana le tsela e boboko bo tsibogang ka yone fa bo bona kgotsa bo utlwa dilo dingwe tse di amanang le ditshwantsho tse di hepisang, di bontsha gore go lebelela ditshwantsho tse di hepisang ke selo se segolo se se amang tsela e boboko bo dirang ka yone, se dira gore bo se ka jwa kgona go akanyetsa selo pele bo se dira—e bile go kotsi mo bobokong jwa bana jo bo sa ntseng bo ka kgona [go bopega] ka gonne go dira gore ba se ka ba kgona go leba dilo jaaka di ntse mme ka go dira jalo go senya botsogo jwa bone jwa mogopolo le jwa mmele, go dira gore ba se ka ba kgona go itekanela e bile ba se ka ba kgona go bona boitumelo.”
Ditshwantsho tse di hepisang di bopa tsela e motho a itshwarang ka yone e bile di a mo tlhotlheletsa. Melaetsa ya tsone e a raela ka gonne ke ya go ijesa dijo tsa ditoro fela e bile e bontsha dilo di itumedisa go feta kafa di leng ka teng. (Bona lebokoso le le reng “O Tla Amogela Molaetsa Ofe?”) Pego nngwe e bolela gore “batho ba ba lebelelang ditshwantsho tse di hepisang ba solofela dilo tse di sa kgonegeng tse di felelang ka gore kamano ya banyalani e senyege.”
Ditshwantsho tse di hepisang di dira gore banyalani ba se ka ba tshepana le gore ba se ka ba buisana ka kgololesego, e leng dinonofo tse di botlhokwa mo lenyalong. Ka gonne ditshwantsho tse di hepisang di lebelelwa thata mo sephiring, motho yo o di lebelelang o feleletsa a tsietsa e bile a bua maaka. Balekane ba lenyalo ba ikutlwa ba tsieditswe. Ga ba tlhaloganye gore ke ka ntlha yang fa balekane ba bone ba sa tlhole ba ba kgatlhegela.
Go lebelela ditshwantsho tse di hepisang go koafatsa motho semoyeng. Go ka kgoreletsa motho yo o batlang go tsalana le Modimo.b Baebele e amanya keletso ya tlhakanelodikobo le keletso ya bopelotshetlha le kobamelo ya medingwana. (Bakolosa 3:5) Motho yo o eletsang sengwe ka bopelotshetlha o se eletsa thata mo e leng gore e nna sone selo sa botlhokwa mo botshelong jwa gagwe, o batla sone fela. Tota e bile, batho ba e leng makgoba a go lebelela ditshwantsho tse di hepisang ba dira gore keletso ya bone ya tlhakanelodikobo e gaise tsela e ba ratang Modimo ka yone. Ka jalo ba e dira modingwana wa bone. Jehofa Modimo o laela jaana: “O se ka wa nna le medimo epe e sele kgatlhanong le sefatlhego sa me.”—Ekesodo 20:3.
Ditshwantsho tse di hepisang di senya dikamano tsa banyalani. Moaposetoloi Petere, yo e neng e le monna yo o nyetseng, o ne a kgothaletsa banna ba Bakeresete go tlotla basadi ba bone. Monna yo o sa direng jalo o tla fitlhela gore Modimo ga a amogele dithapelo tsa gagwe. (1 Petere 3:7) A e tla bo e le go tlotla mosadi wa gago fa o lebelela ditshwantsho tse di leswe tsa basadi ba bangwe mo sephiring? O tla ikutlwa jang fa a ka fitlhela gore o lebelela ditshwantsho tsa mofuta ono? Mme Modimo yo o tla tlisang “tiro ya mofuta mongwe le mongwe mo katlholong” le yo o “tlhatlhobang meya” o tla akanya eng ka wena? (Moreri 12:14; Diane 16:2) A motho yo o lebelelang ditshwantsho tse di hepisang o na le lebaka la go lebelela gore Modimo o tla utlwa dithapelo tsa gagwe?
Go rata go ikgotsofatsa ka tsela ya bogagapa go sa kgathalesege gore diphelelo e tla nna dife ke sone se se dirang gore motho a lebelele ditshwantsho tse di hepisang. Ka jalo, go lebelela ditshwantsho tse di hepisang ga go bontshe lorato. Go kgoreletsa maiteko a Mokeresete a a dirang go nna a itshekile le go nna phepa fa pele ga Modimo. Moaposetoloi Paulo o ne a kwala jaana: “Seno ke se Modimo o se ratang, . . . gore lo ithibe mo kgokafalong; gore mongwe le mongwe wa lona a itse kafa a ka tsholang sejana sa gagwe ka gone se le boitshepo e bile se tlotlega, e seng mo go eletseng tlhakanelodikobo ka bopelotshetlha . . . , gore motho a se ka a feleletsa a gobaditse e bile a tseneletse mo ditshwanelong tsa mokaulengwe wa gagwe.”—1 Bathesalonika 4:3-7.
Ditshwantsho tse di hepisang di sotla thata basadi le bana. Di a ba tlontlolola e bile di dira gore ba se ka ba nna le seriti se se ba tshwanetseng. Motho yo o lebelelang ditshwantsho tse di hepisang o nna le seabe mo ditirong tseo tsa go ba sotla e bile o a di tshegetsa. Steven Hill le Nina Silver, ba e leng babatlisisi ba bolela gore, “Go sa kgathalesege gore . . . motho o tsaya gore o molemo go le kana kang, go dumela ga gagwe go lebelela ditshwantsho tse di hepisang go mo dira [motho yo o sa akanyetseng], e bile go dira gore a tlhoe ene motho yo a bolelang gore o a mo rata.”
Go tweng fa e le gore gone jaanong o lwantshana le bothata jono jwa go nna lekgoba la go lebelela ditshwantsho tse di hepisang? A go na le sengwe se se ka dirwang go tlogela mokgwa ono? Baebele e naya tsholofelo! Bakeresete bangwe ba bogologolo e ne e le bagokafadi, baakafadi le batho ba ba bogagaru pele ga ba itse Keresete. Paulo o ne a bolela jaana: “Mme lo tlhapisitswe lwa nna phepa.” Seo se ne sa kgonega jang? O ne a araba jaana: “Lo itshepisitswe . . . ka moya wa Modimo wa rona.”—1 Bakorintha 6:9-11.
Le ka motlha o se ka wa nyatsa maatla a moya o o boitshepo wa Modimo. Baebele ya re, “Modimo o a ikanyega e bile ga a na go lo lesa lo raelwa go feta se lo ka se itshokelang.” Eleruri, o tla dira tsela ya go tswa. (1 Bakorintha 10:13) Go rapela ka tlhoafalo—o bolelela Modimo mathata a gago ka metlha—go tla nna le matswela. Lefoko la Gagwe le kgothatsa jaana: “Latlhela mokgweleo wa gago mo go Jehofa, mme ene o tla go tshegetsa.”—Pesalema 55:22.
Gone mme, o tshwanetse go dira tumalanong le dithapelo tsa gago. O tshwanetse go swetsa ka pelo yotlhe gore ga o kitla o tlhola o lebelela ditshwantsho tse di hepisang. Tsala e o e ikanyang kgotsa mongwe wa lelapa a ka go thusa fela thata, a go tshegetsa kafa go tlhokegang ka teng le go go kgothatsa go kgomarela tshwetso ya gago. (Bona lebokoso le le reng “Go Bona Thuso.”) Go gakologelwa gore go itshwara ka tsela e re ikemiseditseng go itshwara ka yone go tla itumedisa Modimo, seo se tla go thusa go dira jaaka fa o ikemiseditse. (Diane 27:11) Mo godimo ga moo, go itse gore go lebelela ditshwantsho tse di hepisang go kgopisa Modimo go ka dira gore o se ka wa itlogelela fela o di lebelela. (Genesise 6:5, 6) Ga e kitla e nna ntwa e e motlhofo, mme o ka kgona go e fenya. Go a kgonega go fenya mokgwa ono wa go lebelela ditshwantsho tse di hepisang!
Dikotsi tsa go lebelela ditshwantsho tse di hepisang ke tsa mmatota. Di kotsi e bile di a senya. Di senya ba ba di dirang le ba ba di lebelelang. Di nyatsa banna le basadi, di kotsi mo baneng e bile ke mokgwa o re tshwanetseng go o ila.

AO NA le boikutlo jwa gore ka metlha o tshwanetse go dira dilo kwantle ga diphoso? A o nna o tshwenngwa ke gore ga o kgotsofalele se o se dirang le fa o ka tswa o tsaya matsapa a magolo go le kana kang? A o a kgopisega fa ba bangwe ba go tshwaya diphoso? Fa dilo di sa go tsamaele sentle, a o itshwaya phoso o akanya gore o seeleele, ga o motho wa sepe, kana ga o tshwanelege? Fa o batla gore sengwe se dirwe sentle, a o akanya gore bogolo o se dire ka bowena? A o a tle o boife gore o tla palelwa ke go dira sengwe o bo o nna o se beela ka moso kgotsa o sa se dire gotlhelele?
Go tweng ka tsela e o dirisanang le ba bangwe ka yone? A o fitlhela go le thata gore o nne le ditsala ka gonne o bona batho ba bangwe ba sa tshwane le wena? A o tshwenyega thata fa batho ba bangwe ba palelwa ke go dira dilo dingwe kgotsa ba dira diphoso? Fa karabo ya gago e le ee mo go epe ya dipotso tseno, seno se raya gore o ka tswa o na le bothata jwa se go tweng ke boikutlo jwa go batla go dira dilo kwantle ga diphoso. Mme fa e le gore go ntse jalo, itse gore ga se wena fela yo o nang le bothata joo. Bo tlwaelegile mo basheng—segolobogolo mo basheng ba ba botlhale kgotsa ba ba ratang go dira ka natla gore ba fitlhelele sengwe.b
Ke eng se se dirang gore motho a nne le boikutlo jwa gore a se ka batla go dira diphoso? Babatlisisi ba na le dikgopolo fela tse di sa tlhomamang. Buka ya Perfectionism—What’s Bad About Being Too Good? e akantsha jaana: “Boikutlo jwa gore o se ke wa batla go dira diphoso ga se bolwetse; ga o a bo tshelwa ke ope. Ga se selo se o se gotsitseng; ga o a tsholwa ka sone. Jaanong go tlile jang gore o nne motho yo o sa batleng go dira diphoso? Baitse bangwe ba dumela gore boikutlo jwa gore motho a se ka a batla go dira diphoso bo simolola fa a sa ntse a le ngwana. Dilo tse di tlhotlheletsang batho bangwe gore ba simolole go tshwenyega thata, ba ikutlwe ba le molato le go batla go dira ka natla, ke fa ba malapa a bone le batho ba bangwe ba lebeletse mo gontsi mo go bone, le bone ka bobone ba ipeela mekgele e e kwa godimo. Gape go bakwa ke go bontshiwa ga batho mo metsweding ya tshedimosetso ba go lebegang ba sa dire diphoso. E bile go bakwa ke go batla go tshwana le batho bangwe ba ba itsegeng ba ba dirang dilo tse batho ba ka se kang ba kgona go di dira mo botshelong jwa mmatota.”
Le fa e le eng se se ka tswang se baka boikutlo jwa go batla go nna motho yo o sa direng diphoso, boikutlo joo bo ka senya botshelo jwa gago. A re sekasekeng boikutlo jono mme re bone gore ke ka ntlha yang fa bo ka nna kotsi mo go wena.
Go rata go dira dilo kwantle ga diphoso ga se go dira sengwe ka matsetseleko fela kgotsa go kgotsofalela tiro e e duleng diatla. Tota e bile, mo go Diane 22:29, Baebele e tlotlomatsa motho yo o “setswerere mo tirong ya gagwe.” Gape Baebele e bua sentle ka batho ba le bantsinyana ba ba ileng ba tokafatsa bokgoni jwa bone thata. (1 Samuele 16:18; 1 Dikgosi 7:13, 14) Ka jalo, ga go sepe se se phoso ka gore motho a leke ka natla go dira tiro e e duleng diatla le go ipeela mekgele e e kwa godimo mme e le e a ka kgonang go e fitlhelela. Ka gone, motho a ka “dira gore moya wa gagwe o bone molemo ka ntlha ya tiro ya gagwe ya bonatla.”—Moreri 2:24.
Le fa go ntse jalo, motho yo o sa batleng go dira diphoso, ga a bone kgotsofalo e e ntseng jalo. Ga a na pono e e siameng ka dilo tse a di fitlhelelang. Go ya ka baitse bangwe, boikutlo jwa go batla gore o se ka wa dira diphoso bo akaretsa “go ipeela mekgele e o ka se kang wa kgona go e fitlhelela le go nna o sa kgotsofala le fa o ka tswa o dira bojotlhe.” Seno se dira gore motho “a nne a tshwenyegile thata mo maikutlong, e bile gantsi se dira gore a ikutlwe e kete ga go na sepe se a kgonang go se dira sentle.” Ka jalo, motswedi mongwe wa tshedimosetso o tlhalosa boikutlo jwa go sa batle go dira diphoso e le “kgopolo e e sa utlwaleng ya gore wena le batho ba o tshelang le bone ga le a tshwanela go dira diphoso.” Ke “boikutlo jo bo nweleletseng jwa gore sengwe le sengwe se o lekang go se dira mo botshelong se tshwanetse sa dirwa sentle kwantle ga diphoso.”
Mme gone, a Jesu o ne a sa kgothaletse boikutlo jwa go sa batle go dira diphoso fa a ne a re: “Jalo lo tshwanetse go itekanela, jaaka Rraalona wa selegodimo a itekanetse”? (Mathaio 5:48) Nnyaa o ne a sa bo kgothaletse, ka gonne Baebele e ruta gore “botlhe ba leofile e bile ba tlhaela kgalalelo ya Modimo.” (Baroma 3:23) Ka jalo, Jesu o ne a kaya eng? Mo Baebeleng, lefoko “go itekanela” le naya kgopolo ya go dira sengwe ka botlalo. (Mathaio 19:21) Fa Jesu a ne a bolela gore re tshwanetse go itekanela, o ne a bua ka lorato mme o ne a kgothaletsa balatedi ba gagwe gore ba supe lorato ka botlalo. Jang? Ka gore ba rate le batho ba tota e leng baba ba bone. Mokwadi mongwe wa Baebele, e bong Luke, o nopola mafoko a ga Jesu fa a ne a re: “Tswelelang lo le kutlwelobotlhoko, fela jaaka Rraalona a le kutlwelobotlhoko.”—Luke 6:36.
Le fa go ntse jalo, batho ba ba sa batleng go dira diphoso ba sotliwa ke go nna le kgopolo e e seng yone ya gore motho a ka kgona go dira dilo a sa dire diphoso gotlhelele. Ka jalo, ba ka nna ba lebelela mo gontsi mo bathong ba bangwe. Go ya ka buka ya Never Good Enough—Freeing Yourself From the Chains of Perfectionism, batho ba ba sa batleng go dira diphoso ke “batho ba ba tshwenngwang ke tsela e go bonalang ba bangwe ba dira ditiro tsa bone ka yone . . . Go ya ka bone, batho ba bangwe ga ba tseye matsapa ape gore ba dire tiro e e duleng diatla, e bile ga ba na sepe le gore ba e dira jang.”
Ka sekai, Carly o dira sentle thata mo dithutong tsa gagwe tsa sekolo, e bile o kwadisitswe mo thulaganyong ya baithuti ba ba botlhale. Le fa go ntse jalo, o na le bothata mo tseleng e a dirisanang le batho ba bangwe ka yone. E re ka a batla gore sengwe le sengwe se dirwe kwantle ga diphoso, o latlhegetswe ke ditsala di le dintsi. A re: “Ke akanya gore ba ne ba dira diphoso thata.”
Ba bangwe ba ka nna ba se ka ba akanya thata ka diphoso tse di dirwang ke batho ba bangwe, mme gone, ba lebeletse gore bone ka bobone ba se ka ba dira diphoso. Buka ya Never Good Enough e tlhalosa gore batho ba ba ntseng jalo ba akanya gore “ga ba dire dilo sentle ka mo go lekaneng . . . e bile [ba] tshwenyegile thata ka gore batho ba bangwe ba akanyang ka bone.”
Ka jalo, go na le gore boikutlo jwa go sa batle go dira diphoso bo dire gore batho ba itumele le go solegelwa molemo, gantsi bo a hutsafatsa e bile bo kotsi. E bile, gantsi boikutlo jono bo dira gore motho a palelwe, go na le gore a dire tiro e e duleng diatla. Monna mongwe wa Mokeresete e bong Daniel o gakologelwa nako nngwe fa a ne a baakanyetsa ka natla puo nngwe ya diithuti e a neng a abetswe go e neela kwa Holong ya bone ya Bogosi ya Basupi ba ga Jehofa. Bontsi jwa bareetsi bo ne jwa mo akgola tota ka puo e e molemo e a neng a e neetse. Go tswa foo mogakolodi o ne a naya Daniel dikakantsho dingwe tse di mosola ka tsela e e botlhale. Baebele e re kgothaletsa go ‘reetsa kgakololo mme re amogele kotlhao.’ (Diane 19:20) Le fa go ntse jalo, go na le gore Daniel a amogele kgakololo eo e e molemo, o ne a ikutlwa a paletswe. A re: “Ke ne ke eletsa e kete lefatshe le ka bulega ka tsena.” O ne a tlhorega boroko ka lobaka lo loleele.
Ka jalo, boikutlo jwa go sa batle go dira diphoso bo ka kgoreletsa motho go ithuta. Mosetsanyana mongwe yo o bidiwang Rachel o kwala jaana mo setlhogong sengwe se se tlhagang mo atereseng nngwe ya khomputara e e nang le tshedimosetso ya basha: “Fa ke ne ke simolola sekolo se segolwane ke ne ke ikemiseditse go dira sentle. Ka metlha ke ne ke bona maduo a a kwa godimo mo dithutong tsa me mme ke ne ke sa batle gore seo se fetoge.” Le fa go ntse jalo, go ise go ye kae Rachel o ne a lemoga gore o na le bothata ka dipalo mme a bona maduo a a kwa tlasenyana go feta a a tlwaetseng go a bona. Rachel a re: “Mongwe le mongwe o ne a bona ke dirile sentle, mme nna . . . ke ne ke swabile. Ke ne ka simolola go tshoga le go tshwenyega thata . . . Ke ne ke tshaba go kopa morutabana wa me gore a nthuse ka gonne ke akanya gore fa nka mo kopa gore a nthuse ka tiro ya me ya sekolo e e direlwang kwa gae go ne go tla lebega e kete ga ke e tlhaloganye. . . . Ka dinako tse dingwe ke ne ke akanya gore go botoka gore ke swe go na le gore ke palelwe mo dithutong tsa me.”
Basha bangwe ba ile ba bo ba akanyetsa go ipolaya e re ka ba ne ba boifa gore ba tla palelwa. Se se itumedisang ke gore bontsi jwa basha ga bo nke bo akanyetsa go tsaya kgato e e maswe go le kalo. Mme jaaka moitse mongwe wa malwetse a tlhaloganyo e bong Sylvia Rimm a bolela, ba ka nna ba bona go le botoka gore ba se ka dira ditiro tsa bone tsa sekolo ka gonne ba boifa gore ba tla palelwa. Go ya ka Rimm, batho bangwe ba ba sa batleng go dira diphoso, “ga ba nke ba naya barutabana ba bone tiro ya bone ya sekolo, ga ba na sepe le gore ba dira tiro ya bone jang, ba lebala go dira tiro ya bone ya sekolo e e direlwang kwa gae e bile ba tletse diipato.”
Ka fa letlhakoreng le lengwe, basha ba bangwe ba ka nna ba dira dilo ka tsela e e feteletseng go tlhomamisa gore ba a atlega. Daniel a re: “Ke ne ke tle ke robale bosigo tota, ke tshwaregile ka ditiro tsa me tsa sekolo tse ke neng ke batla go di dira kwantle ga diphoso.” Bothata ke gore gantsi go dira dilo ka tsela e e feteletseng jalo ga go nke go nna le matswela a a itumedisang. Moithuti yo o nnang a otsela a ka se dire sentle mo dithutong tsa gagwe.
Ka jalo, ga go gakgamatse go bo boikutlo jwa go sa batle go dira diphoso bo dira gore batho ba nne ba shakgetse, ba ikutlwa e se ba sepe, ba ikutlwa ba le molato, ba se na tsholofelo, ba sa je sentle e bile ba tshwenyegile thata mo maikutlong. Mme gone, selo se se kotsi le go feta ke gore boikutlo jono bo ka ama motho semoyeng. Ka sekai, Baebele e laela Bakeresete gore ba bolelele batho ba bangwe tumelo ya bone. (Baroma 10:10; Bahebera 10:24, 25) Le fa go ntse jalo, mosha mongwe e bong Vivian o ne a okaoka go akgela kwa dipokanong tsa Bokeresete ka gonne a boifa gore a ka tloga a tlhalosa dintlha ka tsela e e sa utlwaleng sentle. Mosadi mongwe yo mmotlana yo o bidiwang Leah le ene o ne a na le poifo e e ntseng jalo. A re: “Fa nka bua sengwe se se phoso, batho ba bangwe ba tla akanya ka tsela e e sa siamang ka nna. Ka jalo ke didimala ke re tu!”
Ka gone, go bonala sentle gore boikutlo jwa go sa batle go dira diphoso bo kotsi e bile ga bo a siama. Mme fa e le gore o na le mekgwa mengwe e e tlhalositsweng mo setlhogong seno, o ka nna wa bona go tshwanela gore o fetole tsela e o akanyang ka yone. Setlhogo se se mo makasineng o o latelang se se amanang le kgang eno se tla tlhalosa kafa o ka dirang seno ka gone.

ONE o ka ikutlwa jang fa o ne o ka tsewa o le leferefere, o rata ntwa, o le seeleele kgotsa o se na boitsholo fela ka gonne o le motho wa lotso lo lo rileng?a O ne o ka se rate seo le e seng. Go a swabisa gore batho ba bantsintsi ba diragaletswe ke sone seo. Mo godimo ga moo, go ralala hisitori batho ba bantsi ba ba se nang molato ba ile ba sotlwa le go bolawa fela ka ntlha ya go bo e le ba morafe o o rileng kgotsa e le ba setšhaba se se rileng. Ee, bontsi jwa dintwa tse go tshololwang madi thata mo go tsone tse di lowang gompieno di bakilwe ke go tlhoa batho ba ditso tse dingwe. Mme bontsi jwa batho ba ba emang nokeng dintwa tse di ntseng jalo, ba ipolela gore ba dumela mo Modimong le mo Baebeleng. E bile go na le batho ba ba reng tlhaolele e tla tswelela e le teng—ke selo sa tlhago.
A Baebele e letlelela go tlhoa batho jalo ka ntlha ya lotso lwa bone? A go na le maemo a a ka dirang gore go lejwe go siame go tlhoa batho ba lotso kgotsa ba morafe o o farologaneng le wa rona? A go na le tsholofelo epe ya isagwe e mo go yone go tla bong go sa tlhoiwe batho ka ntlha ya lotso lwa bone? Baebele ya reng ka seno?
Fa o sa bale ka kelotlhoko ka tsela e Modimo a neng a dirisana ka teng le batho mo nakong e e fetileng, o ka akanya ka tsela e e phoso gore Modimo o ne a ema nokeng go tlhoa batho ka ntlha ya lotso lwa bone. A dipego di le mmalwa tsa Baebele ga di bontshe gore Modimo o kile a nyeletsa merafe le ditšhaba? Ee tsa rialo, mme fa o leba dilo ka kelotlhoko o tla lemoga gore Modimo o ne a atlhola ditšhaba tseno ka ntlha ya go tlhokomologa melao e a neng a e beile ya boitsholo, e seng ka ntlha ya lotso lwa bone.
Ka sekai, Jehofa Modimo o ne a kgala Bakanana ka ntlha ya meetlo ya bone e e bosula ya tlhakanelodikobo le ya bodimona. E bile ba ne ba fisa bana mo molelong go ntshetsa medimo ya maaka setlhabelo! (Duteronome 7:5; 18:9-12) Le fa go ntse jalo, mo makgetlhong mangwe, Bakanana bangwe ba ne ba bontsha tumelo mo Modimong mme ba ikwatlhaya. Fa ba dira jalo, Jehofa o ne a sa ba fedise mme o ne a ba segofatsa. (Joshua 9:3, 25-27; Bahebera 11:31) E bile mosadi mongwe wa Mokanana, e bong Rahabe, o ne a nna mmèmogologolwane wa ga Mesia yo o solofeditsweng, Jesu Keresete.—Mathaio 1:5.
Molao o Modimo a neng a o neile Baiseraele o bontsha gore ga a na tlhaolele. Go na le moo, o kgathalela batho ba ditšhaba tsotlhe ka tsela ya mmatota e bile o batla gore dilo di ba tsamaele sentle. Mo go Lefitiko 19:33, 34, re fitlhela taelo eno e e lorato e Modimo a neng a e naya Baiseraele: “Mme fa go direga gore moagi wa moeng a age le wena e le moeng mo lefatsheng la lona, lo se ka lwa mo sotla. Moagi wa moeng yo o agileng le lona e le moeng o tshwanetse go nna jaaka motho wa mo lefatsheng la ga lona; mme o mo rate jaaka o ithata, gonne lo ne lwa nna baagi ba baeng kwa lefatsheng la Egepeto. Ke nna Jehofa Modimo wa lona.” Go na le ditaelo tse di tshwanang le eo mo dibukeng tsa Ekesodo le Duteronome. Go bonala sentle gore Jehofa o ne a sa buelele go tlhoa batho ka ntlha ya lotso lwa bone. O ne a batla gore batho ba ditso tse di farologaneng ba utlwane.
Fa Jesu a ne a le mo lefatsheng, Bajuda le Basamarea ba ne ba sa utlwane. Mo lekgetlhong lengwe batho ba motse mongwe wa kwa Samarea ba ne ba leleka Jesu fela ka gonne e ne e le Mojuda a le mo tseleng e e yang Jerusalema. O ne o tla itshwara jang fa o ne o ka lelekwa jalo? Barutwa ba ga Jesu ba ka tswa ba ne ba bontsha moya wa tlhaolele o o neng o le teng mo motlheng oo, fa ba ne ba mmotsa ba re: “Morena, a o batla gore re bolelele molelo gore o fologe kwa legodimong mme o ba nyeletse?” (Luke 9:51-56) A Jesu o ne a itetla go laolwa ke boikutlo joo jo bo sa siamang jwa barutwa ba gagwe? Go na le gore a ikutlwe jalo, o ne a ba kgalemela mme a ya go batla marobalo kwa motsaneng o sele. Moragonyana ga moo, Jesu o ne a tlotla ka setshwantsho sa Mosamarea yo o molemo. Se a neng a se bua se ne se gatelela gore lotso lwa motho ka bolone ga lo mo dire mmaba. Tota e bile, motho yoo o ka tswa a le molemo tota!
Fa Jesu a ne a dira bodiredi jwa gagwe mo lefatsheng, o ne a tlhoma mogopolo pele mo go direng barutwa mo bathong ba setšhaba sa gagabo. Mme o ne a bontsha gore kgabagare le batho ba bangwe ba ne ba tla nna balatedi ba gagwe. (Mathaio 28:19) A batho ba ditso tse di farologaneng ba ne ba tla amogelwa? Ee! Moaposetoloi Petere o ne a re: “Ruri ke a lemoga gore Modimo ga a na tlhaolele, mme mo setšhabeng sengwe le sengwe motho yo o mmoifang a ba a dira tshiamo o a amogelesega mo go ene.” (Ditiro 10:34, 35) Moragonyana moaposetoloi Paulo o ne a dumalana le kgopolo eno ka go tlhalosa ka phepafalo gore kgang ya gore motho ke wa lotso lofe ga se yone ya botlhokwa mo phuthegong ya Bokeresete.—Bakolosa 3:11.
Selo se sengwe gape se se bontshang gore Modimo o amogela batho ba ditso tsotlhe se fitlhelwa mo bukeng ya Baebele ya Tshenolo. Mo ponong e e tlhotlheleditsweng ke Modimo, moaposetoloi Johane o ne a bona “boidiidi jo bogolo . . . bo tswa mo merafeng yotlhe le ditso le ditšhaba le diteme,” jo Modimo a neng a bo bolokile. (Tshenolo 7:9, 10) “Boidiidi jo bogolo” jono ke jone bo tla bopang setšhaba se sesha se mo go sone batho ba ba farologaneng ba tla nnang mmogo ka kagiso, ba kopantswe ke go rata Modimo.
Gone jaanong, Bakeresete ba tla bo ba dira sentle fa ba tila mokgwa ono wa go tlhoa batho go ya ka lotso lwa bone. Go leba batho jaaka Modimo a ba leba, re ba leba motho ka bongwe, e seng jaaka karolo ya ditso dingwe, go siame e bile ke go bontsha lorato. A wena ga o batle go lebiwa jalo? Jesu o re gakolola jaana ka tlhamalalo: “Jalo, dilo tsotlhe tse lo batlang batho ba di lo direla, le lona lo tshwanetse go di ba direla ka tsela e e tshwanang.” (Mathaio 7:12) Go tshela go se na letlhoo la lotso go monate. Go dira gore batho ba nne le kagiso ya mogopolo mme ba nne ka kagiso le ba bangwe. Mo godimo ga moo, go dira gore re utlwane le Mmopi wa rona yo o se nang tlhaolele, Jehofa Modimo. Ruri leo ke lebaka le le utlwalang la go sa tlhoe batho ka ntlha ya lotso lwa bone!

Mmadi mongwe go tswa kwa New York o ne a tshwantsha buka ya Atamalana le Jehofa le lekwalo le le tswang kwa go mongwe yo o mo ratang, mme o tlhalosa jaana: “Kgaolo nngwe le nngwe e ama maikutlo fela thata mme e dira gore o rate Jehofa le go feta.” O ne a oketsa a re: “E re ka jaanong ke feditse go bala buka eno, nka rata go simolola go e bala gape, fela jaaka motho a ka bala gape lekwalo le le tswang kwa go mongwe yo a mo ratang thata.” Utlwa gore ba bangwe ba reng ka yone.
Mmadi mongwe go tswa kwa Kansas a re: “Ruri ke kgona go ikutlwa ke atamalana thata le Rre yo o kwa legodimong. Pelo ya me e phophoma ka lerato . . . Ke lebelela pele go e bala moso mongwe le mongwe, mme ke tla nna ke e boaboeletsa.”
Mosadi mongwe go tswa kwa Maine o kwala jaana: “E nthusitse thata go tlhaloganya gore Jehofa ke motho wa mmatota! Kakgelo eno e e mo go tsebe 74 e kgothatsa tota: ‘Fa e le ka ba ba swang, ga go na lefelo le le babalesegileng go gaisa go nna mo mogopolong wa Modimo.’” Mokwadi mongwe go tswa kwa Alaska o dumalana jaana: “E ile ya nkama thata jaana mo ke ileng ka lela.” O ne a oketsa a re: “Ruri ke tla e bala gantsintsi fela.”
Re dumela gore le wena o tla ikutlwa jalo fa o bala buka eno. Morago ga dikgaolo tsa yone tsa ntlha tse tharo, buka eno e kgaogantswe ka dikarolo tse nnè tsa ditlhogo tse di reng, “O na Le Nonofo e Kgolo,” “Morati wa Tshiamo,” “O Pelo e e Botlhale,” le “Modimo ke Lorato.” E konela ka kgaolo e e reng “Atamelang Modimo, Mme o Tla lo Atamela.”
O ka ikopela buka eno ya khabara e e seng thata ya ditsebe tse 320 ka go tlatsa le go romela setlankana se se fa tlase kwa atereseng e e kwadilweng fano kgotsa kwa atereseng e e tshwanetseng mo go tse di mo go tsebe 5 ya makasine ono.

Segopotso sa yone sa bo300 se ne sa ketekwa ka May. Ithute ka hisitori e e kgatlhang ya toropo eno e e tlhomologileng ya Russia.
Modimo o solofetsa sengwe se se botoka thata go gaisa go nna le dikhumo.

E KA ne re lemoga kgotsa re sa lemoge, ditshwetso tsa rona tsa letsatsi le letsatsi tsa gore re tla apara eng di tlhotlhelediwa ka tsela nngwe ke feshene. Kgabagare, tlhotlheletso e feshene e nang le yone e laola thata se motho a ka se rekang.
Tota le diaparo dingwe tse gone jaanong re di tsayang e le tse di tlwaelegileng di kile tsa bo di le mo fesheneng. Ka sekai, dihempe tsa banna le dithai e ne ya nna feshene e e rategang thata mo dingwageng tse di fetang lekgolo tse di fetileng. Mme dijeresi tsa basadi di ne tsa tsena mo fesheneng ka bo1920.
Go na le dikeletso tse pedi tsa konokono tse di tlhotlheletsang madirelo a feshene—mme tsone ke keletso ya go batla go nna le selo se sesha le ya go batla go tshwana le ba bangwe. Mo e ka nnang mongwe le mongwe o rata go apara sengwe se sesha. Ke sone se se dirang gore ka dinako tse dingwe re reke diaparo, e se ka ntlha ya gore seaparo sa bogologolo se onetse mme e le fela ka gonne re batla se sengwe. Kafa letlhakoreng le lengwe, ga re batle go apara diaparo tse di ikelang go sele, ka jalo re reka diaparo tse di batlang di tshwana le tse di aparwang ke ditsala tsa rona. Mo makgolokgolong a dingwaga a a ntseng a feta madirelo a diaparo a ntse a dira diaparo go kgotsofatsa keletso ya go batla go nna le selo se sesha le ya go batla go tshwana le ba bangwe—mme ka dinako tse dingwe a dirisa dikeletso tseno ka tsela e e sa siamang.
Badiri ba ba dirang ditaele tsa moaparo ba dirisa dilo di le tlhano tse di tlwaelegileng go dira ditaele: mmala wa letsela, popego ya lone, tsela e le nnang ka yone fa le menwa, tsela e le dirilweng ka yone le mokgabiso wa lone. Go ralala dingwaga batho ba ba dirang ditaele le ba ba dirang diaparo ba ile ba kgona go dira diaparo tsa mefutafuta ba dirisa dilo tse tlhano tseno. Ka sekai, kwa Egepeto wa bogologolo, letsela le le bonaletsang la leloba le le neng le dirwa koo, le ne le le mo fesheneng, e bile le ne le siametse maemo a fa go fisa thata. Mme e re ka go ne go se motlhofo gore letsela leno le fetolwe mmala, gantsi le ne le ka bonwa ka mmala o le osi fela—o mosweu twaa. Le fa go ntse jalo, batho ba ba dirang ditaele tsa feshene kwa Egepeto ba ne ba dira dipoliti mo letseleng gore tsela e diaparo tsa bone di nnang ka yone fa di menwa le popego ya tsone e nne ntle. Ka tsela eno, go ne ga simolola ga nna le nngwe ya ditaele tse di neng tsa tsaya lobaka lo loleele thata di sa fetoge.
Ka lekgolo la ntlha la dingwaga C.E., go ne ga simolola ga nna le matsela a masha le mebala e mesha. Baroma ba ba humileng ba ne ba reka sei go tswa kwa China kgotsa kwa India, le fa madi a go e romela a ne a dira gore sei e e logilweng e ture jaaka gouta. Letsela le lengwe le lentle e ne e le la boboa jo bo fetotsweng mmala jo bo tswang kwa Ture, jo kilogerama ya jone e ka nnang didenario di le 2 000—e leng tuelo ya dingwaga di le thataro ya modiri fela wa maemo a a kwa tlase. Difetolammala tse disha le matsela a ne a dira gore basadi ba Baroma ba ba humileng ba kgone go apara stola—seaparo se seleele sa kafa ntle—sa letsela le le pududu le le tswang kwa India kgotsa sei e e serolwana e e tswang kwa China.
Le fa nako le nako go ne go tla ditaele tse disha, mo nakong e e fetileng seaparo se se turang se ne se kgona go nna mo fesheneng lobaka lo loleele. Diphetogo di ne di tla ka iketlo mme gantsi di ama batho ba maemo a a kwa godimo fela. Le fa go ntse jalo, ka ntlha ya go nna gone ga diphetogo tse dikgolo mo madirelong, feshene e ne ya simolola go ama le batho ba maemo a a kwa tlase.
Mo lekgolong la bo19 la dingwaga, go ne ga nna le madirelo a a neng a dira diaparo tsa bahumi le tsa bahumanegi. Madirelo a go dirisiwang metšhine mo go one go dira letsela le boboa a ne a oketsega, mme tlhwatlhwa ya matsela e ne ya fokotsega. Ka ntlha ya metšhine e e rokang, diaparo di ne di ka dirwa ka tlhwatlhwa e e kwa tlase thata mme difetolammala tse disha tse di itiretsweng di ne tsa dira gore go nne le mebala e mentsintsi.
Diphetogo tsa loago le thekenoloji di nnile le seabe se segolo mo go direng gore batho ba maemo a a kwa tlase ba nne le diaparo. Kwa Bophirima jwa Yuropa le kwa Amerika Bokone, batho ba ne ba na le madi. Ka bo1850, go ne ga tlhaga dimakasine tsa basadi, mme go ise go ye kae morago ga moo mabenkele a ne a simolola go rekisa diaparo tse di tlang di setse di fedile mme di dirilwe ka thulaganyo e e beilweng ya disaese. Gape mo lekgolong la bo19 la dingwaga, Charles Frederick Worth o ne a simolola ditshupo tsa feshene, a dira gore bomotlelara ba bontshe diaparo ka go di apara go ngoka batho gore ba di reke.
Mo lekgolong la bo20 la dingwaga, ditlhale tse disha tse di itiretsweng tse di jaaka rayon, nylon, le polyester di ne tsa dira gore batho ba ba dirang diaparo ba nne le mefuta e mentsi ya matsela. Ditaele tse di dirwang ka khomputara di dirile gore go nne motlhofo go dira ditaele tse disha mme ka ntlha ya go dira lefatshe selo se le sengwe fela, difeshene tse disha di kgona go bonwa motlhofo fela ka nako e le nngwe mo diterateng tsa Tokyo, New York, Paris, le São Paulo. Go ntse go le jalo, badiri ba ditaele le ba ba dirang diaparo ba bone ditsela tse disha tsa go buelela diaparo tsa bone.
Gompieno basha ke bone ba ba ratang feshene thata go feta bahumi. Ba le dimilione ba reka diaparo tse disha kgwedi le kgwedi mme madirelo a diaparo a dira diaparo tse di ka jang makgolokgolo a dibilione a didolara ngwaga le ngwaga.a A mme go na le dirai dingwe tse di fitlhegileng?

GA GO na pelaelo gore go latela feshene go ka go thusa gore o tokafatse tsela e o lebegang ka yone e bile go ka dira gore o itshepe. Diaparo tse di tshwanelang di ka fitlha dikarolo dingwe tse di seng dintle tsa mmele wa gago kgotsa tsa ba tsa dira gore dikarolo tse dintle tsa mmele di nne dintle le go feta. Gape di ka ama tsela e batho ba go lebang ka yone.
Mme go na le sengwe se se kotsi ka feshene, se se ka se itlhokomolosiweng. Bareki ba ka feleletsa ba reketse ruri ba sa fetse. Ka gonne tota e bile, madirelo a difeshene a tswelela pele a dira diaparo tsa ditaele tse disha tse dintsintsi. Seno ga se itiragalele fela, gonne dikgwebo tse di dirang diaparo tsa feshene di dira madi a mantsi fa diaparo di tswa ka bonako mo fesheneng. Fela jaaka Gabrielle Chanel, yo o dirang ditaele a ne a bolela, “feshene e diretswe gore e tswe mo fesheneng.” Ka jalo, moreki yo o seng kelotlhoko a ka nna a ikutlwa a patelesega go reka diaparo tse disha e le fela gore a kgone go tsamaisana le feshene.
Gape go na le kotsi ya go ineela mo kgatelelong e e fitlhegileng ya tsa phasalatso. Dikhampani tsa feshene di dirisa dimilione tsa diranta go buelela diaparo tsa tsone, gantsi di dira gore batho ba ba di aparang ba lebege ba se na mathata. Melaetsa eno e ka tlhotlheletsa fela thata. Morutabana mongwe wa kwa Spain o bolela jaana: “Ga go na sepe se se ngomolang bana ba dingwaga tsa bolesome pelo go gaisa go tlhoka ditlhako tsa leina le le mo fesheneng.”
Batho ba ditlhopha dingwe ba apara diaparo tsa setaele se se rileng go bontsha gore ke ba setlhopha sefe. Se ba se aparang se ka bontsha gore ga ba batle go tsamaisana le batho ba mo setšhabeng, ba batla go tshela kafa bone ba batlang ka gone, ba dikgoka kgotsa ba na le tlhaolele. Le fa dingwe tsa ditaele tseno e ka ne e le tse di feteletseng kgotsa di gakgamatsa, o fitlhela gore gantsi ba le bantsi ba setlhopha se se rileng ba apere ka go tshwana. Tota le ba ba sa lebeng dilo jaaka setlhopha seo se di leba ba ka nna ba ikutlwa ba rata setaele sa bone. Ba ba aparang ka tsela eno ba ka dira gore ba bangwe ba akanye gore ba dumela dilo tse setlhopha seno se di dumelang e bile ba a di buelela.
Gantsi difeshene di a fetofetoga, dingwe tsa tsone di fetoga mo dikgweding di le mmalwa fela. Di ka nna tsa simololwa ke moopedi mongwe yo o itsegeng kgotsa ke mongwe yo batho ba ratang go mo etsa. Le fa go ntse jalo, ke difeshene di le mmalwa fela tse di nnelang ruri. Ka sekai, dibokate tsa mmala o o pududu di ne di tlwaelegile mo basheng ba batsuolodi ka bo1950 le bo1960. Le fa go ntse jalo, gone jaanong di aparwa ke batho ba dingwaga dingwe le dingwe ka dipaka tse di sa tshwaneng.
Batho ba ba tseelang feshene kwa godimo thata ba ka nna ba tshwenyega thata ka tsela e ba lebegang ka yone. Bomotlelara ba feshene gantsi ba baleele e bile ba basesane mme re bona ditshwantsho tsa bone ka metlha.a Batho ba go tweng ba na le mmele o montle ba dirisiwa go phasalatsa sengwe le sengwe go simolola ka dikoloi go fitlha ka dimonamone. Social Issues Research Centre ya Boritane e fopholetsa gore “gone jaanong barweetsana ba bona ditshwantsho tsa basadi ba bantle thata mo letsatsing le le lengwe go gaisa tse di bonweng ke bommaarona mo bosheng jwa bone jotlhe.”
Ditshwantsho tseno tse dintsintsi di na le matswela a a sa itumediseng. Ka sekai, kwa United States, patlisiso nngwe e e nopotsweng mo Newsweek e fitlhetse gore diperesente di le 90 tsa basha ba dingwaga tsa bolesome ba basweu ba ne ba sa itumedisiwe ke mebele ya bone. Bangwe ba basha bano ba tla dira sengwe le sengwe fela gore ba nne le mmele o o tsewang o le montle. Le fa go ntse jalo, Social Issues Research Centre e bolela gore diperesente tse di kwa tlase ga tse 5 tsa basadi ba ka nna le mmele wa boima le bogolo jo bo buelelwang ke metswedi ya tshedimosetso. Le fa go ntse jalo, go rata mmele o mosesane go dirile gore barweetsana ba le bantsi ba nne makgoba. Go dirile gore bangwe ba nne le bolwetse jwa go ja jwa anorexia.b Motlelara wa mo-Spain e bong Nieves Álvarez, yo o neng a na le bolwetse jwa anorexia, o dumela jaana: “Ke ne ke boifa go nna mokima go gaisa loso.”
Ke boammaaruri gore malwetse a go ja a a jaaka anorexia le bulimia a ka bakiwa ke mabaka a mangwe a le mantsi. Le fa go ntse jalo, Dr. Anne Guillemot le Dr. Michel Laxenaire ba bolela jaana: “Go rata mmele o mosesane le gone go baka bothata jono.”
Eleruri, feshene e na le melemo le dikotsi tsa yone. E kgotsofatsa keletso e batho ba nang le yone ya gore ba lebege ba le bantle e bile ba na le sengwe se sesha go se apara. Mme feshene e e feteletseng e ka dira gore re apare diaparo tse di dirang gore ba bangwe ba nne le kgopolo e e sa siamang. Fa re ikutlwa gore tsela e re lebegang ka yone e botlhokwa thata go feta kafa e leng ka gone, re ka dumela ka tsela e e phoso gore se se botlhokwa thata mo go rona ke tsela e re lebegang ka yone kafa ntle, e seng dinonofo tsa rona tsa kafa teng. Álvarez yo o nopotsweng pelenyana o bolela jaana: “Re tshwanetse ra simolola go tseela bokgoni jwa motho kwa godimo le mekgwa e mentle go na le tsela e a lebegang ka yone.” Mme phetogo eno ga go lebege e tla direga ka bonako. Mme jaanong re ka dira jang gore re nne le pono e e tshwanetseng ka feshene?

BAEBELE e bolela gore Modimo “o dirile sengwe le sengwe go nna sentle mo motlheng wa sone.” (Moreri 3:11) Re bona bontle gongwe le gongwe mo lefatsheng le le re dikologileng. Re bo lemoga gape le mo bathong.
Motho yo o dirang ditaele tsa feshene o leka go tokafatsa bontle jwa rona ka diaparo tse re di aparang. Mme fela jaaka go bontshitswe mo setlhogong se se fetileng, madirelo a feshene a fetotse tsela e batho ba lebang bontle ka yone. Porofesa wa thutotlhaloganyo e bong Ruth Striegel-Moore o bolela jaana: “Re setse re tlwaetse go bona basadi ba basesane thata mo eleng gore re setse re akanya gore seno ke sone se sentle.”
Go phepafetse gore go tla bo go se botlhale go letla kgopolo ya lefatshe ya gone jaanong ka bontle e re gatelela gore re tshwane le lone. Doris Pooser mo bukeng ya gagwe ya Always in Style, o bolela gore “mosadi wa gompieno ga a tlhoke go fetola kgotsa go fitlha mmele wa gagwe nako le nako fa go tlhaga ‘kgopolo’ e ntšha.” Ee ruri, ke ka ntlha yang fa re tshwanetse go letlelela metswedi ya tshedimosetso go re pateletsa go amogela tsela ya yone ya go leba dilo? Pooser a re: “A bo go le motlhofo jang ne go nna se re leng sone go na le go leka go fetola kafa re lebegang ka gone.”
Go itshepa le go kgotsofala mo botshelong go ikaegile ka dilo di le dintsi go feta go lebega o le montle fela. Judy Sargent, yo pele a neng a na le bolwetse jwa go ja jwa anorexia, o ne a kwala jaana: “Boitumelo jwa mmatota bo tswa mo teng. Ga bo bonwe ka go fokotsa boima jwa mmele.” Baebele e bolela sengwe gape se se botlhokwa ka kgang eno. Moaposetoloi Petere o ne a kwala jaana: “Bontle jwa lona e tshwanetse ya nna jwa kafa o ntseng ka teng mo teng, bontle jo bo sa felelweng ke nako jwa moya o o bonolo le o o didimetseng, o o leng tlhwatlhwakgolo thata mo matlhong a Modimo.”—1 Petere 3:4, Today’s English Version.
Bontle jo bo sa felelweng ke nako jo Petere a buang ka jone bo gaisa bontle jwa mmele ka gonne bo nnela ruri e bile bo botlhokwa mo matlhong a Modimo. Makgolokgolo a dingwaga a a fetileng kgosi nngwe e e botlhale e ne ya akgela jaana: “Bontle jo bo gogelang bo ka tsietsa, le bontle e ka nna lefela; mme mosadi yo o boifang Jehofa ke ene yo o ikamogelelang pako.”—Diane 31:30.
Le fa batho ba kgatlhegela bontle jwa mmele gompieno, batho ba le bantsi ba sa ntse ba tlotla motho yo o bontshang dinonofo tsa Bokeresete. Moaposetoloi Paulo o ne a gakolola Bakeresete jaana: ‘Aparang botho jo bosha, le lorato lwa bopelotlhomogi, bopelonomi, mogopolo o o ikokobeditseng, bonolo, le bopelotelele.’—Bakolosa 3:10, 12.
Feshene ka boyone fela ke selo se se sa nneleng ruri. Selo se sentle ka yone ke gore setaele se sesha se ka re dira bantle ka nako e khutshwane fela. Mme bontle bope jo re ka nnang le jone bo ka tseelwa kwa tlase fa botho jwa rona bo sa tsamaisane le kafa re lebegang ka gone. Gakologelwa, “maungo a moya”—a a akaretsang dinonofo tsa lorato, boipelo, kagiso, bopelotelele, molemo le boikgapo—ga a felelwe ke nako.—Bagalatia 5:22, 23; 1 Timotheo 2:9, 10.
Le fa go ntse jalo, gone ke boammaaruri gore go a tshwanela go ela tlhoko diaparo tsa rona. Aline, yo o tswang kwa Fora, o dumela gore go ne go se motlhofo go leba dilo ka tsela e e tshwanetseng mo ntlheng eno. O bolela jaana: “Fa ke ne ke sa le mosha, ke ne ke rata diaparo. Ke ne ke batla go latela feshene ya bosheng ka gonne e ne e dira gore ke itshepe. Mme ke ne ke itumela thata fa nka reka diaparo tsa leina la motho yo o itsegeng thata yo o dirang ditaele.”
Aline o tswelela jaana: “Mme fa ke gola, ke ne ka tshwanelwa ke go ithuta go itlamela ka madi, mme gape ke ne ka simolola go dirisa bontsi jwa nako ya me ke le mo bodireding jwa Bokeresete. Ke ne ka lemoga gore fa ke sa batle go tshela ka dikoloto, ke ne ke sa tshwanela go tlhola ke nna lekgoba la feshene. Ke ne ka simolola go reka diaparo tsa me ka nako ya fa e ne e le sesolo kgotsa go di reka kwa marekisetsong a a rekisang ka tlhwatlhwa e e kwa tlase. Ke ne ka fitlhela gore ke ne ke sa ntse ke kgona go apara sentle—mme ka madi a a kwa tlase. Gore o atlege mo ntlheng eno o tshwanetse go ithuta go reka diaparo tse di go tshwanelang, tse o kgonang go di apara, tse di tsamaisanang sentle le tse o setseng o na le tsone le tse di se kitlang di tswa ka bonako mo fesheneng. Go na le go dumelela feshene e laola se ke tshwanetseng go se reka, gone jaanong ke leka go swetsa gore ke setaele sefe se se ntshwanelang. Nka se re diaparo ga di tlhole di le botlhokwa mo go nna. Mme gone ga ke tseye ditebego tsa me e le tsone tse di botlhokwa go feta sengwe le sengwe.”
Mo lefatsheng le batho ba tsayang gore ditebego tsa motho di botlhokwa thata go gaisa dinonofo tsa mmatota, Bakeresete ba dira sentle go gakologelwa kgakololo eno ya Baebele e e tlhamaletseng: “Sengwe le sengwe se lefatshe le re nayang sone, dilo tsotlhe tse di kgotsofatsang dikeletso kgotsa tse di fepisang matlho, maphatsiphatsi otlhe a botshelo jwa lone, ga di tswe mo go Rara mme di tswa mo lefatsheng le le se nang bomodimo. Mme lefatshe leo le a feta le dilo tsotlhe tsa lone tse di gogelang, mme yo o dirang thato ya Modimo o ntse ka bosaengkae.”—1 Johane 2:16, 17, The New English Bible.

A O KILE wa kgerisiwa ke mongwe? Bontsi jwa rona re kile ra diragalelwa ke seno ka nako nngwe. Gongwe e ne e le kwa sekolong kana kwa tirong, kana gongwe seno se ile sa direga mo lelapeng—lefelo le bosheng jaana seno se diregang thata mo lone. Ka sekai, buka nngwe ya kwa Boritane e fopholetsa gore diperesente di le 53 tsa batho ba ba godileng ba kgobiwa ka mafoko ke balekane ba bone ba lenyalo kana balekane ba ba nnang le bone fela kwantle ga lenyalo. Batho ba ba kgerisang le ba ba kgerisiwang e ka nna banna kana basadi, e bile e ka nna batho ba maemo ape fela mo botshelong mo karolong epe fela ya lefatshe.
Tota go kgerisa ke eng? Ga go tshwane le go tlhorontsha kana go tlhasela. Gantsi go akaretsa ditiro di le dintsi tse dinnye tse di nnang di oketsega fa nako e ntse e ya go na le gore e nne tiragalo e le nngwe kana di le mmalwa fela. Moithutatlhaloganyo e bong Dan Olweus, yo o di gogang kwa pele mo dipatlisisong tse di kaga go kgerisa, o tlhalosa dilo dingwe tse motho a ka lemogang boitshwaro jono ka tsone, tse di jaaka go ikgalefisa le go gatelela batho ba ba sa kgoneng go iphemela.
Gongwe tlhaloso e le nngwe fela ga e a lekana go tlhalosa gore go kgerisa ke eng, mme go kgerisa go ile ga bidiwa gore ke “go batla go utlwisa ba bangwe botlhoko ka boomo le go ba ngomola pelo.” Motho ga a ngomolwe pelo fela ke se se diragalang ka yone nako eo mme gape o ngomolwa pelo ke go boifa se se ka nnang sa direga. Ditsela tsa go kgerisa di ka akaretsa go kgesa motho ka mafoko a a bogale, go tshwaya motho diphoso nako le nako, go mo sotla, go mo seba le go mmatla dilo tse dintsintsi.—Bona lebokoso le le mo go tsebe 12.
Kristen, mosha wa dingwaga tsa bolesome yo o umakilweng kwa tshimologong ya setlhogo seno, o ne a kgerisiwa thata mo dingwageng tsa fa a ne a tsena sekolo. Fa a ne a le mo sekolong se sepotlana, batho ba ba mo kgerisang ba ne ba rata go kgomaretsa tšhunkama mo moriring wa gagwe, ba mo sotla ka ditebego tsa gagwe ba bo ba mo tshosetsa ka gore ba tla mo itaya. Fa a le kwa sekolong se segolo, dilo di ne tsa nna maswe le go feta—go ya bokgakaleng jwa gore a tshosediwe mo founong gore o tla bolawa. Gone jaanong o na le dingwaga di le 18, mme o bolela jaana: “Sekolo ke lefelo la go ithuta, e seng la go kgerisiwa le go nna o tshosediwa ka gore o tla bolawa.”
Moitse mongwe wa malwetse a tlhaloganyo o akgela jaana: “Ke boemo jo bo utlwisang botlhoko mme gone e le jo bo tlwaelegileng jwa tsela e batho ba tshwaranang ka yone. Batho bangwe ba itumelela go nna ba nyenyefatsa batho ba bangwe.” Fa boitshwaro jo bo ntseng jalo bo ntse bo gola, bo ka dira gore motho a ipusolosetse ka tsela e e setlhogo. Ka sekai, modiri mongwe wa dipalangwa tsa botlhe yo o neng a na le bothata jwa go kwakwaetsa o ne a sotliwa le go kgerisiwa thata mo a ileng a feleletsa a bolaile badirimmogo le ene ba le banè, mme morago ga moo a bo a iphula ka tlhobolo.
Go kgerisana ga bana ba ba tsenang sekolo go diragala mo lefatsheng lotlhe. Patlisiso e e gatisitsweng mo bukeng ya Pediatrics in Review e senola gore kwa Norway, diperesente di le 14 tsa bana di a kgerisa kana di a kgerisiwa. Kwa Japane, diperesente di le 15 tsa baithuti ba sekolo se sepotlana ba bolela gore ba a kgerisiwa, fa kwa Australia le Spain bothata jono bo diragalela diperesente di le 17 tsa baithuti. Kwa Boritane, mankge mongwe o bolela gore dimilione di le 1,3 tsa bana di a kgerisa kana di a kgerisiwa.
Porofesa Amos Rolider wa Emek Yizre’el College o ne a dira dipatlisiso ka baithuti ba le 2 972 mo dikolong di le 21. Go ya ka The Jerusalem Post, porofesa yono o fitlhetse e le gore “65% ya baithuti e ne e ngongorega ka go itewa, go ragiwa, go kgoromediwa kana go sotliwa ke baithuti ba bangwe.”
Mokgwa o mosha le o o bofitlha o o nnang gone ke wa go kgerisa ka didirisiwa tsa ileketeroniki—go romela melaetsa e e tshosetsang ka difouno tsa selula le dikhomputara. Basha gape ba itirela mafelo mangwe mo Internet a mo go one ba kwalang dilo tse di bontshang letlhoo ka motho yoo go akaretsa le tshedimosetso ya gagwe ya sephiri. Go ya ka Dr. Wendy Craig wa Queen’s University kwa Canada, tsela eno ya go kgerisa e “ka gobatsa ngwana yo o kgerisiwang fela thata.”
Go kgerisiwa kwa tirong ke nngwe ya dilo tse di golang ka bonako tse go ngongoregwang ka tsone tse di amanang le tirisodikgoka ya kwa tirong. Tota e bile, dinaga dingwe di bega gore go kgerisiwa mo tirong go direga thata go gaisa go tlhaolwa ka lotso kana go tlhorontshiwa ka tlhakanelodikobo. Ngwaga le ngwaga, mo e ka nnang motho a le 1 mo go ba le 5 ba ba berekang kwa United States o a kgerisiwa.
Pego e e ileng ya ntshiwa ka 2000 ke University of Manchester Institute of Science and Technology kwa Boritane e boletse gore mo badiring ba le 5 300 ba dikhampani di le 70, diperesente di le 47 tsa bone di ile tsa bega fa di bone ditiragalo tsa go kgerisa mo dingwageng di le tlhano tse di fetileng. Patlisiso ya 1996 ya European Union e e dirilweng mo dipotsolotsong di le 15 800 tsa dinaga tsa yone di le 15, e ile ya bontsha gore diperesente di le 8—e leng badiri ba le dimilione di le 12—ba ile ba tshosediwa kana ba kgerisiwa.
Mefuta yotlhe ya go kgerisa, e ka tswa e le kwa sekolong kana kwa tirong, go bonala e tshwana ka selo se le sengwe—go dirisa maatla go utlwisa ba bangwe botlhoko kana go ba nyenyefatsa. Mme gone, ke eng fa batho bangwe ba kgerisa ba bangwe? Matswela a seno ke eng? Go ka dirwa eng ka bothata jono?

KE ENG se se dirang gore ngwana a simolole go kgerisa ba bangwe? Fa e le gore o kile wa kgerisiwa ke mongwe, o ka nna wa re, “Ga ke na sepe gore go bakwa ke eng! Ga go na seipato sa gore motho a itshware ka tsela e e ntseng jalo.” O ka tswa o bua boammaaruri. Mme gone go na le pharologano e kgolo fa gare ga go tlhaloganya gore ke eng fa ngwana a kgerisa le go tsaya seno e le seipato. Mabaka a a dirang gore ngwana e nne motho yo o kgerisang ga a reye gore boitshwaro joo jwa gagwe bo siame, mme gone a ka re thusa go tlhaloganya gore ke eng a itshwara jalo. Go itse seo go thusa fela thata. Go ka thusa jang?
Seane sengwe sa bogologolo sa re: “Temogo ya motho ruri e fokotsa bogale jwa gagwe.” (Diane 19:11) Go galefela motho yo o kgerisang go ka dira gore re se ka ra leba dilo ka tsela e e tshwanetseng, ga re bolaisa pelo le eleng go dira gore re nne le letlhoo. Mme go tlhaloganya mabaka a go bo a itshwara jalo go ka dira gore kgalefo ya rona e kokobele. Go ritibala ka tsela e e ntseng jalo go ka re thusa gore re kgone go leba dilo sentle fa re ntse re batla ditsela tsa kafa re ka rarabololang bothata jono ka gone. Ka gone, a re sekasekeng mangwe a mabaka a a dirang gore motho a itshware ka tsela eno e e sa siamang.
Selo se gantsi se dirang gore motho a kgerise ke go bo batsadi ba gagwe ba sa mo tlhomela sekao se se molemo kana ba ile ba mo tlhokomologa ka boomo fa a sa le monnye. Bontsi jwa batho ba ba kgerisang ba tswa mo malapeng a mo go one batsadi ba sa ba bontsheng lorato, ba sa bontsheng gore ba a ba kgatlhegela, kana le eleng go ba ruta gore ba dirise mafoko a a bogale le ntwa fa ba rarabolola mathata. Bana ba ba godisediwang mo maemong a a ntseng jalo ba ka nna ba se ka ba tsaya go kgoba ba bangwe ka mafoko kana ba ba lwantsha e le go kgerisa; tota e bile ba ka nna ba se ka ba bona sepe se se phoso ka boitshwaro jono jwa bone.
Mosetsana mongwe wa dingwaga di le 16 yo o neng a kgerisiwa ke rraagwe wa bobedi kwa gae mme kwa sekolong ke baithuti ba bangwe, le ene o ne a simolola go kgerisa fa a le mo mophatong wa botlhano. O bolela jaana: “Tota ke ne ke dirwa ke kgalefo e e neng e ntse e gola mo teng ga me; ke ne ke kgerisa mongwe le mongwe fela yo ke neng ke kopana le ene. Go utlwa botlhoko go ka ama motho fela thata. Fa o setse o utlwa botlhoko, o batla go bo ntshetsa mo bathong ba bangwe.” Le fa gone go sa tlwaelega gore basetsana ba ba kgerisang ba nne dikgoka jalo, fela gone ba nna le kgalefo e e tshwanang.a
Dikolo di le dintsi di na le baithuti ba le bantsi ba ba tswang mo maemong a a farologaneng, le ba ba godisitsweng ka ditsela tse di farologaneng fela thata. Ka maswabi, bana bangwe ba rata ntwa ka gonne ba rutilwe kwa gae gore go tshosetsa ba bangwe le go ba kgesa ka mafoko ke ditsela tse di molemo tsa go bona se ba se batlang.
Ka maswabi, gantsi mekgwa e e ntseng jalo e bonala e atlega. Shelley Hymel, yo e leng mookamedi wa lephata la thuto kwa Yunibesithing ya British Colombia, kwa Canada, o setse a na le dingwaga di le masomeamabedi a ntse a ithuta tsela e bana ba itshwarang ka yone. A re: “Re na le bana ba ba dirisang mokgwa wa go kgerisa ba bangwe gore ba bone se ba se batlang, mme ka maswabi mokgwa wa bone o a atlega. Ba bona se ba se batlang—ba nna le taolo, maemo le go tsewa tsia.”
Lebaka le lengwe le le dirang gore go kgerisa go aname ke go tlhoka kaelo. Batho ba le bantsi ba ba kgerisiwang ba akanya gore ga go ope yo ba ka kopang thuso mo go ene—mme selo se se utlwisang botlhoko ke gore gantsi ba a bo ba bua boammaaruri. Debra Pepler, yo eleng mokaedi wa LaMarsh Centre for Research on Violence and Conflict Resolution kwa York University ya Toronto, o ne a ela tlhoko thata baithuti mo sekolong mme a fitlhela e le gore barutabana ba ne ba kgona go lemoga le go thibela mo e ka nnang diperesente di le 4 fela tsa ditiragalo tsa go kgerisa.
Le fa go ntse jalo, Dr. Pepler o dumela gore go tsereganya go botlhokwa thata. A re: “Bana ga ba kgone go rarabolola bothata jono ka gonne bo amana le taolo, mme nako le nako fa ngwana yo o kgerisang a kgerisa mongwe, o ikutlwa a na le taolo e e oketsegileng.”
Mme gone ke ka ntlha yang fa dikgetsi tse dintsi tsa go kgerisa di sa begwe? Ke ka gonne batho ba ba kgerisiwang ba dumela gore fa ba bega bothata jono, dilo di tla nna maswe le go feta. Ka gone, basha ba le bantsi ba fetsa dingwaga tsa sekolo ba tlhobaela kana ba ikutlwa ba sa sireletsega. Matswela a go tshela ka tsela eno ke afe?
Pego nngwe e e tswang go National Association of School Psychologists kwa United States e bolela gore letsatsi le letsatsi bana ba feta 160 000 ga ba ye sekolong ka gonne ba boifa gore ba tla kgerisiwa. Bana ba ba kgerisiwang ba ka nna ba tlogela go bua ka sekolo kana ka tlelase nngwe e e rileng kana sengwe se se dirwang kwa sekolong. Ba ka nna ba leka go ya sekolong thari letsatsi le letsatsi kana ba sa tsene ditlelase dingwe kana le eleng go dira diipato tsa gore ba se ka ba ya sekolong gotlhelele.
Bana ba ba kgerisiwang ba ka lemogiwa jang? Ebu, ba ka nna ba galefagalefa fela, ba kgopisega motlhofo, ba betwa ke pelo, kana ba lebega ba lapile kana ba hutsafetse. Ba ka nna ba rata go lwa le ba bangwe mo lapeng kana dithaka tsa bone le ditsala tsa bone. Batho ba ba se nang molato ba ba lebeletseng jaaka fa yo mongwe a kgerisiwa le bone ba amiwa ke seno ka tsela e e sa itumediseng. Se ba se bonang se dira gore ba ikutlwe ba boifa, mme seo se kgoreletse bokgoni jwa bone jwa go ithuta.
Le fa go ntse jalo, lokwalodikgang lwa Pediatrics in Review lwa re: “Matswela a a maswe go gaisa a a nnang gone mo bathong le mo setšhabeng ka ntlha ya go kgerisa ke thubakanyo, go akaretsa go ipolaya le go bolaya. Tsela e bana ba ba kgerisiwang ba ikutlwang ba se na maatla ka yone e ka gola thata mo e leng gore bangwe ba ka feleletsa ba ikgobatsa mo mmeleng kana ba ipusolosetsa ka tsela e e kotsi.”
Dr. Ed Adlaf, yo e leng moitsesaense yo o dirang dipatlisiso e bile e le porofesa wa dithuto tsa boitekanelo jwa setšhaba kwa Yunibesithing ya Toronto, o tlhalosa fa a tshwenngwa ke gore “batho ba ba kgerisang le ba ba kgerisiwang go ka direga thata gore ba nne le mathata a maikutlo gone jaanong le mo nakong e e tlang.” Mo ngwageng wa sekolo wa 2001, go ne ga dirwa dipatlisiso mo baithuting ba feta 225 000 ba kwa Ontario, mme palo e e fa gare ga nngwennèng le nngwetharong ya bone e ne e amiwa ke go kgerisa, e ka tswa e le bone ba kgerisang kana ba kgerisiwang. Mo go sone setlhopha seno, a le 1 mo go ba le 10 o setse a kile a akanyetsa go ipolaya.
Go kgerisiwa nako le nako go ka dira gore motho yo o kgerisiwang a se ka a tlhola a itshepa, ga dira gore a lwale le e leng go senyegelwa ke bokamoso. Batho ba ba kgerisiwang ba ka nna ba opiwa ke tlhogo, ba tlhola ba otsela, ba tlhobaela le go tshwenyega thata mo maikutlong. Ba bangwe ba nna le bolwetse jo bo amanang le go ngomoga pelo morago ga tiragalo e e utlwisang botlhoko. Le fa gone go itewa go ka dira gore batho ba utlwele motho yo o kgerisiwang botlhoko, go tlhaselwa ka mafoko gone go ka nna ga se dire jalo. Ga go motlhofo gore batho ba lemoge matswela a kutlobotlhoko. Ka gone go na le gore ditsala le ba lelapa ba utlwele motho yono botlhoko, ba ka nna ba lapisiwa ke go bo a tlhola a ngongorega.
Go kgerisa go na le matswela a a sa siamang le mo mothong yo o kgerisang. Fa a sa thusiwe go tlogela go kgerisa a sa le monnye, go ka direga gore e nne mogolo yo o kgerisang kwa tirong. Tota e bile, dipatlisiso dingwe di bontsha gore batho ba ba neng ba kgerisa fa e sa le bana ba ile ba nna ba kgerisa le fa ba setse ba godile. Gape go ka direga thata gore ba feleletse ba dirile molato o o dirang gore ba tshwarwe go na le ba ba neng ba sa kgerise.
Go kgerisiwa kwa tirong go ama kagiso le kutlwano ya lelapa. Go ka dira gore motho yo o kgerisiwang a batle go utlwisa ba lelapa botlhoko kwantle ga lebaka. Mo godimo ga moo, go ka dira gore molekane wa lenyalo kana leloko la lelapa le eme motho yo o kgerisiwang nokeng ka go lwantsha motho yo o mo kgerisang. Ka fa letlhakoreng le lengwe, molekane wa lenyalo a ka nna a pega molekane yo mongwe yo o kgerisiwang molato wa gore ke ene a rumolang batho. Fa go kgerisiwa gono go ntse go tswelela pele ka nako e telele go sa rarabololwe, tota le balekane ba pele ba neng ba tshegetsa balekane ba bone ba ile ba feleletsa ba feletswe ke bopelotelele. Fa dingwaga di ntse di ya, go ka direga thata gore lelapa le thubege.
Mo makgetlong mangwe go kgerisa go ile ga dira gore bangwe ba latlhegelwe ke tiro le tsela e ba e itshedisang ka yone, ga dira gore banyalani ba kgaogane le go tlhalana le eleng go ipolaya. Batho ba ba kgerisiwang kwa tirong kwa Australia ba ba fa gare ga halofo le peditharong ba ile ba bega gore go kgerisiwa go ile ga ama kamano ya bone ka tsela e e sa siamang le balekane ba bone, le banna kana basadi ba bone kana ba lelapa.
Go kgerisa kwa tirong gape go dira gore bathapi ba latlhegelwe fela thata. Motho yo o kgerisang ba bangwe kwa tirong e ka nna mookamedi yo o buang le ba bangwe ka tsela e e supang letlhoo kana modirimmogo yo o logelang ba bangwe maano a a bosula, mme gantsi e nna mosadi go na le go nna monna. Batho ba ba ntseng jalo ba laola ba bangwe ka tsela e e feteletseng, le go ba nyenyefatsa ka go ba sotla ka mafoko le go nnela go ba tshwaya diphoso, gantsi ba ba tlhabisa ditlhong fa pele ga batho ba bangwe. Ga se gantsi batho ba ba kgerisang ba lemoga tsela e ba sa tshwareng ba bangwe sentle ka yone kana go kopa maitshwarelo ka ntlha ya boitshwaro jwa bone. Gantsi ba kgerisa badiri ba ba nang le bokgoni, ba ba ikanyegang, le ba ba ratiwang ke badirimmogo le bone.
Badiri ba ba kgerisiwang gantsi ba feleletsa ba sa kgone go dira tiro e e duleng diatla. Tsela e badirimmogo ba bangwe ba berekang ka yone le yone e a amega fa ba ntse ba bona yo mongwe a kgerisiwa. Go kgerisa go ka dira gore badiri ba se ka ba ikanyega go le kalo mo mothaping wa bone kana go se bereke ka natla go le kalo. Pego nngwe e bolela gore batho ba ba kgerisang ba dira gore madirelo a kwa United Kingdom a latlhegelwe ke madi a a fopholediwang go dikete di le dimilione di le 24 tsa diranta ngwaga le ngwaga. Mme go bolelwa gore boitshwaro jo bo ntseng jalo ke jone bo dirang gore go nne le diperesente di feta 30 tsa malwetse a a bakwang ke go ngomoga pelo.
Ga go pelaelo gore go kgerisa go ama batho mo lefatsheng lotlhe. Potso ke gore, A go na le sengwe se se ka dirwang go fokotsa bothata jono le go bo fedisa?

MOTHO yo o kgerisang le yo o kgerisiwang ka bobedi jwa bone ba tlhoka thuso. Motho yo o kgerisang o tshwanetse go ithuta go dirisana le ba bangwe kwantle ga go ba gatelela. Mme motho yo o kgerisiwang o tlhoka ditsela tse di mosola tse a ka di dirisang go lebana ka katlego le bothata jono.
Gantsi motho yo o kgerisang ga a itse go dirisana le batho ba bangwe e bile o palelwa ke go tlhaloganya tsela e batho ba a ba tshosetsang ba ikutlwang ka yone. O tshwanetse a elwa tlhoko le go rutiwa go buisana sentle le ba bangwe. Buka ya Take Action Against Bullying ya re: “Batho ba ba kgerisang ba tswelela pele ba kgerisa mo botshelong jotlhe jwa bone ntle le fa ba ka ithuta mekgwa e mesha le go e dirisa. Ba kgerisa balekane ba bone, bana ba bone le eleng batho ba ba okametsweng ke bone kwa tirong.”
Go ruta bana go tloga fela fa ba sa le bannye gore ba amege ka batho ba bangwe go ka ba thusa gore e se ka ya nna batho ba ba kgerisang. Barutisi mo dinageng dingwe ba dirisa mokgwa o mosha wa go ruta bana o o bidiwang thapiso ya go amega ka ba bangwe. Boikaelelo jwa bone ke go ruta baithuti fa ba sa ntse ba le dingwaga di le tlhano fela go tlhaloganya maikutlo a ba bangwe le go dirisana le bone ka bopelonomi. Le mororo go ise go nne le tshedimosetso e e kalo malebana le kafa seno se amileng bana ka gone, dipego tsa bosheng di bontsha gore bana ba ba ileng ba thapisiwa ka tsela eno ga ba rate ntwa go le kalo fa ba bapisiwa le ba ba iseng ba thapisiwe.
Jaaka motsadi, ga wa tshwanela go tlogelela boikarabelo jono mo dithulaganyong dingwe tsa sekolo. Fa e le gore ga o batle gore ngwana wa gago e nne motho yo o kgerisang, o tshwanetse go mo ruta ka tsela e o buang ka yone le ka sekao kafa a ka tshwarang batho ba bangwe ka tlotlo le ka seriti ka gone. Ke eng se se ka go thusang? Go ka direga gore o setse o na le buka e e molemo mo go thapiseng mme e le e e sa tseweng tsia e e ka go thusang mo ntlheng eno—Lefoko la Modimo, Baebele. E ka go thusa jang?
E tlhalosa ka tlhamalalo kafa Modimo a ikutlwang ka gone ka go kgerisa. O a go ila! Baebele e bua jaana ka Modimo: “Moya wa Gagwe o tlhoile ope fela yo o ratang thubakanyo.” (Pesalema 11:5) Mo godimo ga moo, Modimo o bona se se diregang. Baebele e re begela gore o ne a ikwatlhaya, kana a utlwa botlhoko fa Baiseraele ba ne ba bogisiwa “ka ntlha ya bagateledi ba bone le ba ba neng ba ba kgoromeletsa kwa le kwa.” (Baatlhodi 2:18) Mo makgetlong a le mantsi Modimo o ne a otlhaya batho ba ba neng ba sa dirise maatla a bone sentle le ba ba neng ba kgerisa batho ba ba bokoa le ba ba sa kgoneng go iphemela.—Ekesodo 22:22-24.
Baebele gape e na le se go ka tweng ke thuto e e itsegeng go di gaisa tsotlhe e e kileng ya newa e e malebana le kafa motho a ka bontshang go amega ka ba bangwe ka gone. Jesu o ne a re: “Jalo, dilo tsotlhe tse lo batlang batho ba di lo direla, le lona lo tshwanetse go di ba direla ka tsela e e tshwanang.” (Mathaio 7:12) Go ruta bana gore ba amogele Molao oo wa Sekagauta—gore ba o rate le go tshela tumalanong le one—ga se selo se se motlhofo; go tlhokega gore o ba tlhomele sekao se se molemo, o nne boitshoko le go dira ka natla, segolobogolo e re ka bana ba bannye ka tlholego fela ba sa akanyetse batho ba bangwe. Mme maiteko otlhe a a ntseng jalo ga se a lefela. Fa bana ba gago ba ithuta go nna pelonomi le go amega ka ba bangwe, ga ba kitla ba tlelwa ke kgopolo ya go kgerisa ba bangwe.
Batho ba ba kgerisiwang—segolobogolo bana—ba lebana le teko e kgolo: teko ya gore ba nne ba ritibetse fa ba galefisiwa. Fa mongwe a go kgerisa, gongwe o a bo a batla gore o palelwe ke go laola maikutlo a gago sentle. O solofela gore o tla tlala bogale kana o bontshe gore o tshogile. Fa o tlala bogale, kana o bontsha gore o utlwile botlhoko le gore o tshogile ka go lela, ke sone se motho yo o go kgerisang a se batlang. Ka gone a ka nna a leka go dira gore o itshware jalo nako le nako.
Ke eng se o ka se dirang? Akanya ka dikakantsho tse di latelang. Totatota di kwaletswe bana, mme gone melaometheo e e mo go tsone e ka nna ya thusa le bagolo ba ba kgerisiwang kwa tirong.
Batsadi le bone ba ka simolola go sa le gale go thusa bana ba bone go dirisana ka botlhale le batho ba ba kgerisang. Ka sekai, ba ka nna ba tshameka le bana ba bone metshameko mengwe ya go etsisa maemo mangwe go ba bontsha kafa motho a ka itshepang ka gone.
Tota le tsela e motho a emang ka yone—go ema ka tsela e e tlhamaletseng—e ka dira gore o lebege o itshepa mme batho ba ba kgerisang ba go katoge. Go leba motho mo matlhong, o repisitse diatla le matsogo le go bua ka lentswe le le nonofileng le gone go ka thusa. Batsadi ba kgothalediwa go ruta bana ba bone go tsamaela kgakala le motho yo o ba kgerisang le gore ba kope motho mongwe yo o godileng yo o ka ikanngwang go ba thusa, yo o jaaka morutabana.
Gore motho a fedise mokgwa ono wa go kgerisa o tshwanetse a simolola pele ka go ruta ba lelapa la gagwe. Batsadi ba ba iphang nako le bana ba bone, ba ba reetsa ka bopelotelele le ka tsela e e bontshang gore ba amega ka bone, ba dira gore bana ba ikutlwe ba tlhokega, ba tshegediwa e bile ba ratiwa. Baitse ba le bantsi ba ba nayang kgakololo kaga go godisa bana le mathata a balekane ba kgothaletsa batsadi gore ba thuse bana go iteba ka tsela e e siameng. Go nna le boikutlo jono jo bo siameng go dira gore ba se ka ba tlhaselwa motlhofo ke batho ba ba kgerisang.
Mme seno ga se akaretse go bua fela. Mongwe le mongwe mo lelapeng o tshwanetse go ithuta go tshwara ba bangwe ka tlotlo le ka seriti le go leka go nna motho yo o amegang ka ba bangwe. Ka gone se letlelele mokgwa ope fela wa go kgerisa mo lelapeng la gago. Dira gore lelapa la gago e nne lefelo le le babalesegileng, le mo go lone go renang tlotlo le lorato.
‘Motho o laotse motho yo mongwe go mo utlwisa botlhoko.’ (Moreri 8:9) Ke ka tsela e Baebele e sobokanyang hisitori ya motho ka gone. Ee ruri, go kgerisa ga go bolo go tlhasela batho ka diketekete tsa dingwaga. Mokwadi mongwe wa Baebele o ne a re: “Ke ne ka boa gore ke tle ke bone ditiro tsotlhe tsa kgatelelo tse di dirwang kafa tlase ga letsatsi, mme bona! dikeledi tsa ba ba gatelelwang, mme ba ne ba se na mogomotsi; mme mo letlhakoreng la bagateledi ba bone go ne go na le maatla, mo ba neng ba se na mogomotsi.”—Moreri 4:1.
Le fa go ntse jalo, ruri Modimo o bona go kgerisa gotlhe go go diregang mo lefatsheng, mme o utlwela batho ba ba gateletsweng botlhoko. A mme gone o tla tsamaya a dira sengwe ka gone? Ee, o tla dira sengwe! Ela tlhoko tsholofetso eno e e mo go Mika 4:4: “Ruri ba tla nna, mongwe le mongwe kafa tlase ga mofine wa gagwe le kafa tlase ga setlhare sa gagwe sa mofeige, mme go tla bo go se na ope yo o ba boifisang; gonne molomo wa ga Jehofa wa masomosomo o go buile.”
Akanya fela gore lefatshe le tla bo le ntse jang fa tsholofetso eno e diragadiwa. Go sa tlhole go le ope yo o boifisang ba bangwe—go se na batho ba ba kgerisang! A seno ga se utlwale se itumedisa? Mme Modimo o dirile sengwe gape mo godimo ga go re solofetsa isagwe e e ntseng jalo. Gone jaanong mo lefatsheng lotlhe go na le thulaganyo e e molemo ya go ruta batho Baebele. E na le matswela a a molemo. Batho ba ba nnang le seabe mo go yone ba rutiwa go fetola mekgwa ya bone ya go rata ntwa, gore ba nne le kagiso le batho ba bangwe le go ba tshwara ka tlotlo le ka seriti. (Baefeso 4:22-24) Go ise go ye kae, matswela a thuto eno e e di gaisang tsotlhe a tla anama mo lefatsheng, mme bothata jwa go kgerisa ga bo kitla bo tlhola bo nna gone. Ditsholofetso tsa Modimo tse di mo Baebeleng di tla diragadiwa. Mongwe le mongwe yo o tla bong a tshela ka nako eo o tla itumelela go tshela mo lefatshe le le se nang batho ba ba kgerisang!

GANTSI go thata go ja ka tsela e e tshwanetseng le go nna o itekanetse sentle mo mmeleng. Ka ntlha ya kgatelelo e e leng teng gompieno, go bonala go le motlhofo go ja dijo tse di rekwang di setse di apeilwe go na le go ikapeela dijo, e bile go bonala go le motlhofo go senya nako fa pele ga thelebishene kgotsa khomputara go na le go nna le seabe mo tirong nngwe ya go itshikinya mmele. Le fa go ntse jalo, bagolo ba le bantsi le bana ba feleletsa ba na le mathata a a masisi a boitekanelo ka ntlha ya dilo tse ba di tlhophileng.
Makasine wa Asiaweek o bolela gore kwa Asia, “go ja dijo tse di tletseng mafura thata le go nna fela motho a sa dire sepe go dirile gore batho ba le bantsi ba nne le bolwetse jwa sukiri.” Se se utlwisang botlhoko le go feta ke gore bolwetse jono bo tlhasela basha thata. The Globe and Mail e bega gore kwa Canada, “babatlisisi ba fitlhetse gore ke mosha a le mongwe mo go ba le supa ba ba mo dingwageng tse di kwa tlase ga tsa bolesome yo o jang maungo le merogo e e lekaneng mme ke ba ba kwa godimonyana ga halofo fela ba ba tshamekang go fitlha ba fufula. Mme botshelo jo basha bano ba bo tshelang bo dira gore ba tshwarwe ke bolwetse jwa pelo pele ga nako, fa ba fitlha fela mo dingwageng tsa bo30.”
Ka tsela e e tshwanang bomankge ba tsa boroko ba bolela gore bagolo ba tlhoka go robala diura di le robedi bosigo bongwe le bongwe fa basha bone ba tlhoka diura tse di fetang tseo. Tota e bile mo patlisisong e e neng e dirwa kwa Yunibesithing ya Chicago, makawana a a itekanetseng a a neng a robala diura di le nnè fela mo masigong a le marataro a a latelanang, a ne a nna le matshwao a bolwetse a gantsi a bonwang mo batsofeng. Le fa batho ba le bantsi ba itlhora boroko ka ntlha ya tiro, sekolo kgotsa boitlosobodutu, ba ka nna ba feleletsa ba sa fitlhelela se ba neng ba batla go se fitlhelela. Mankge wa tsa boroko e bong James Maas wa kwa Yunibesithing ya Cornell ya kwa New York o bolela gore, “e ka nna selo se se molemo go kgona go dira tiro mme go ne go ka nna botoka fa o ne o ka e dira o thantse, o kgona go akanya sentle mme o sa tle o otsela o kgweetsa mo tseleng.”
Gone ke boammaaruri gore go na le dilo tse dingwe gape tse di amang boitekanelo jwa rona. Ka sekai, go leba dilo ka tsela e e siameng go ka dira gore re itekanele sentle mo mmeleng. Mme go nna le boikaelelo jwa mmatota mo botshelong go ka re tlhotlheletsa gore re tlhophe dilo tse di tla re thusang gore re nne re itekanetse.

AFRIKA—kontinente ya batho ba meno a mantle le mororo ba le bantsi ba bone ba se na borashe jwa meno! Seo se ka direga jang? Ba le bantsi ba thusiwa ke logongnyana lo lo sa reng sepe—letlhokwa le le tšhotlhiwang!
Bababelona ba ne ba kile ba dirisa matlhokwa a a tšhotlhiwang mme moragonyana a ne a dirisiwa ke Baegepeto, Bagerika le Baroma. “Borashenyana” jono jwa meno bo ne bo dirisiwa le pele ga motlha wa Boiselamo kwa Arabia. Bayuropa ba ne ba tlogela go dirisa borashe jono jo bo tšhotlhiwang mo e ka nnang dingwaga tse 300 tse di fetileng, le fa go ntse jalo, bo sa ntse bo dirisiwa mo dikarolong dingwe tsa Afrika, Asia, le kwa Botlhabagare.
Matlhokwa a a tšhotlhiwang thata kwa Botlhabagare ke a setlhare sa saltbush, se gape se bidiwang setlhare sa borashe jwa meno. Kwa Afrika Bophirima gantsi go tšhotlhiwa matlhokwa a setlhare sa surunamune kana a dinamune fa kwa India gone go tlwaetswe go dirisiwa a setlhare sa neem. Go na le mo e ka nnang mefuta e le 300 e e farologaneng ya ditlhare tse di tšhotlhiwang kwa Afrika Botlhaba. Letlhokwa leno le tlhatswa jang meno?
Fa o tšhotlha letlhokwa leno, maodi a lone a nna matlhatlharapa a bo a itira “borashe” jo bo magwata. Go nna o ntse o le tšhotlha go tlosa manathwana a a saletseng mo menong e bile go dira gore madi a elele sentle mo marinining. Go tšhotlha jalo gape go oketsa mathe mo leganong mme mathe ao a tsukula legano, a tlosa dibaketeria le go dira gore di se ka tsa nna dintsi mo leganong la gago.a
Mme matlhokwa a a tšhotlhiwang ga se borashe fela. Matlhokwa le medi ya ditlhare dingwe e na le dikhemikale tse di fokotsang go koelana ga bokgakga jo bosetlha mo menong. Go fitlhetswe gore matlhokwa mangwe a kgona go lwantsha dibaketeria le megare mengwe. Matlhokwa a a tlhatswang meno a setlhare se se umakilweng pelenyana a ka kgona le go thibela dintho tsa mo leganong. Kwa Namibia, matlhokwa a setlhare sa muthala a kgona go thibela megare e e dirang gore meno a bole, e e bakang bolwetse jwa marinini le e e dirang gore mometso o nne botlhoko. Sedirisiwa seno sa tlholego sa go tlhatswa meno se ka thibela go bola ga meno le go nonotsha medi ya one le marinini. Gone jaanong dikhampani dingwe di dira sesepa sa meno se se nang le maodi le boreku jo bo tswang mo go dingwe tsa ditlhare tseno.
Le gale, batho ba bangwe ba rata go dirisa borashe jo bo tlwaelegileng jwa meno. Le fa gongwe o tlhopha go bo dirisa kana go dirisa letlhokwa leno jaaka batho ba bogologolo, se se leng gone ke gore: Go boloka meno a le phepa ke karolo ya botlhokwa ya go itlhokomela mo mmeleng.

Ginny, yo e leng Mosupi wa ga Jehofa kwa United States, o ne a nna le sebaka se se molemo tota sa go bua ka bodumedi jwa gagwe mo ngwageng wa gagwe wa bofelo wa sekolo. A re: “Morutabana wa rona o ne a re bolelela gore re tshwanetse go kwala tlhatlhobo ya pele ga dikolo di tswalwa, gore re aloge. Ke ne ka mmolelela gore nna ke batla go kwala ka Basupi ba ga Jehofa fa ba ne ba le kwa dikampeng tsa Banasi tsa pogisetso.”
Morutabana o ne a letlelela Ginny go kwala ka kgang eo. Ginny a re: “Ke ne ke tshogile fa ke ne ke tshwanelwa ke go isa pampiri ya me ya tlhatlhobo le go tlhalosetsa tlelase se ke neng ke se kwadile. Ke ne ke sa itse gore bana ba bangwe mo tlelaseng ba tla reng le gore a ba ne ba tlile go ntshotla.”
Ginny o ne a simolola motlotlo wa gagwe ka go botsa jaana: “A go na le mongwe yo o itseng gore ke bomang ba seaparo sa bone se neng se na le letshwao la Star of David kwa dikampeng tsa Banasi tsa pogisetso?” Botlhe ba ne ba re, “Ke Bajuda.” Go tswa foo o ne a botsa gore a go na le mongwe yo o itseng gore ke bomang ba seaparo sa bone se neng se na le letshwao la khutlotharo e e bobududu. Go ne ga re tsho! Ginny a re: “Ke ne ka ba bolelela gore e ne e le Basupi ba ga Jehofa.”
Morutabana le bana ba bangwe mo tlelaseng ba ne ba kgatlhilwe ke tshedimosetso eo ya ga Ginny. Ginny a re: “Ba ne ba gakgamaditswe ke go utlwa gore Basupi ba ga Jehofa ba ka bo ba ile ba bona kgololesego ka go saena pampirinyana fela e e supang gore ba itatola tumelo ya bone. Moragonyana bangwe mo tlelaseng ba ne ba mpolelela gore ba ne ba tlhola ba sotla Basupi ba ga Jehofa mme ba bolela gore go tloga jaanong fa mongwe wa Basupi a ka ba etela kwa gae, ba tla mo reetsa.”
Ginny o ne a bona maduo a a kwa godimo ka pego eno ya gagwe le ka tsela e a e tlhalositseng ka yone. A re: “Ga se gore ke ile ka bona maduo a a kwa godimo fela, mme gape ke ile ka nna le sebaka se se molemo tota sa go bua ka bodumedi jwa me!”

LEBOKO la ga Pushkin le le itsegeng thata le le buang ka St. Petersburg le fano le nopotsweng ka bokhutshwane, le bua thata ka motho yo o neng a simolola go aga toropo eo le ka ga lefelo la yone le le kwa karolong e e kwa kgakala ya bokone, kwa Noka ya Neva e tshologelang mo Lewatleng la Baltic gone. Mme o ka nna wa ipotsa gore, ‘go tlile jang gore toropo eno e kgolo mo lefatsheng e agiwe kwa lefelong le le tletseng metsi le le kwa karolong ya bokone?’
Mo lekgolong la bo17 la dingwaga, Russia e ne e sa kgone go gola ka gonne e ne e se na tsela ya go tsena mo lewatleng. Keletso e kgolo ya mmusimogolo mongwe yo mmotlana wa Mo-Russia e bong Peter yo Mogolo e ne e le go direla Russia “tsela ya go tsena kwa Yuropa” ka go bula tsela e e tsenang mo lewatleng. O ne a sa kgone go bula tsela eno mo Lewatleng le Lentsho le le neng le le ka fa borwa ka gonne Mmusomogolo wa Ba-Ottoman o ne o mo thibetse. Ka jalo, Peter o ne a leba kwa bokone kwa Ba-Sweden ba neng ba laola molelwane wa Lewatle la Baltic gone.
Peter o ne a diragatsa keletso ya gagwe ka gore a lwe le Ba-Sweden ka August 1700. Le fa masole a gagwe a ile a se ka a atlega mo lekgetlhong la ntlha, ga a ka a latlhela seditse. Ka November 1702, Peter o ne a dira gore Ba-Sweden ba tswe mo Letsheng la Ladoga. Letsha leno le legolo go gaisa otlhe mo Yuropa le kopana le Noka ya Neva le bo le elela dikilometara di ka nna 60 go tshologela mo Lewatleng la Baltic. Ba-Sweden ba ne ba aga lefelo la boiphemelo mo setlhaketlhakeng sengwe se sennye gaufi le kwa letsha leno le tshologelang mo Nokeng ya Neva gone. Peter o ne a kgona go gapa lefelo leno la boiphemelo la Ba-Sweden le le mo setlhaketlhakeng, a bo a le bitsa Shlissel’burg.
Moragonyana Ba-Sweden ba ne ba lwa le Ba-Russia kwa lefelong lengwe la boiphemelo la Nienshants kwa Noka ya Neva e tshologelang mo Lewatleng la Baltic. Ka May 1703 masole a Sweden a a neng a le kwa lefelong leno a ne a fenngwa gotlhelele. Phenyo eno e ne ya dira gore Ba-Russia ba laole molomo otlhe wa noka. Ka yone nako eo, Peter o ne a simolola go aga lefelo la boiphemelo gaufi le Setlhaketlhake sa Zayachy gore a sireletse molomo wa Noka ya Neva. Ka gone, ka May 16, 1703, mo e ka nnang dingwaga di le 300 tse di fetileng, Peter yo Mogolo o ne a baya leje la ntlha la se gompieno se itsegeng e le Lefelo la Boiphemelo la ga Peter-Paul. Leno ke letlha le le amogelesegang la go agiwa ga St. Petersburg, e e reeletsweng ka leina la moitshepi yo mmusimogolo yono a neng a ipitsa ka ene, e bong moaposetoloi Petere.
Go farologana le metsemeshate e mengwe e mentsi, go ne go rulagantswe go tswa kwa tshimologong gore St. Petersburg e agiwe go nna motsemoshate o montle tota. Peter o ne a tswelela pele go aga toropo eno le fa e ne e le kwa karolong e e kwa kgakala ya bokone e sekgala sa yone go tswa kwa equator e leng sa didikirii di le 60 go ya kwa bokone. Dikota tsa go aga di ne di tsewa go tswa kwa kgaolong ya Letsha la Ladoga le kwa Novgorod. Tsela e nngwe e Peter a neng a bona maje a go aga ka yone e ne e le ka go abela batho palo e e rileng ya maje a ba neng ba tshwanetse go tla le one. Mo-Russia mongwe le mongwe yo o neng a tlisa dithoto mo St. Petersburg o ne a tshwanelwa ke go tla le palo e e rileng ya maje. Gape, Peter o ne a dira gore go se ka ga tlhola go agiwa matlo a maje, sa ntlha kwa Moscow, go tswa foo mo mmusomogolong otlhe wa gagwe. Seno se ne sa dira gore batho ba ba agang ka maje, ba jaanong ba neng ba sa tlhole ba bereka, ba tle go bereka mo St. Petersburg.
Go ya ka The Great Soviet Encyclopedia toropo eno e ne ya agiwa ka “lobelo lo logolo go gaisa lo ditoropo tse dingwe tsa nako eo di neng tsa agiwa ka lone.” Go ise go ye kae go ne go setse go dirilwe mesele ya metsi, metheo, mebila, dikago, dikereke, dikokelo le diofisi tsa puso. Mo ngwageng o toropo eno e neng ya simololwa go agiwa ka one, tiro ya go aga e ne ya simololwa kwa lefelong le go direlwang dikepe kwa go lone, le le itsegeng e le Kgotlatshekelo ya Masole a Lewatle, le kgabagare le neng la nna ntlokgolo ya dikepe tsa ntwa tsa Ba-Russia.
Ka 1710 go ne ga agiwa Ntlo ya Segosi ya Selemo ya babusibagolo. Ka 1712, motsemoshate wa Russia le diofisi tsa one tse dintsi tsa puso o ne wa fudusiwa kwa Moscow mme wa isiwa kwa St. Petersburg. Ntlo ya ntlha ya segosi e e agilweng ka maje, e e sa ntseng e le gone le gompieno, e ne ya wediwa ka 1714. E ne ya agelwa mmusi wa ntlha wa toropo eno, e bong Aleksandr Menshikov. Gape mo go one ngwaga oo go ne ga agiwa le Kereke e Kgolo ya ga Peter-Paul mo lefelong la boiphemelo le le lone le bidiwang la ga Peter-Paul. Tora e e kwa godimo ya kereke eno ke letshwao le toropo eno e tlhomologileng ka lone. Gape go ne ga agiwa le Ntlo ya Segosi ya Mariga mo Nokeng ya Neva, mme e ne ya agiwa sesha ka makgetlo a le mantsi. Moragonyana go ne ga agiwa Ntlo ya Segosi ya Mariga e e sa ntseng e le gone le gompieno e e nang le diphaposi di ka nna 1 100. Ntlo eno e kgolo ya segosi e setse e le boremelelo jwa toropo eno e bile e na le musiamo wa Naga o o itsegeng thata wa Hermitage.
St. Petersburg e ile ya gola thata mo dingwageng di le lesome fa e sa le e agiwa. Go bolelwa gore ka 1714 go ne go na le dikago di ka nna 34 500 mo toropong eno! Matlo a segosi le dikago tse dingwe tse dikgolo di ne tsa tswelela di agiwa kwantle ga go kgorelediwa ke sepe. Dikago di le dintsi tsa toropo eno di supa gore bodumedi bo nnile le tlhotlheletso e kgolo mo hisitoring ya Russia.
Ka sekai, go na le Kereke e Kgolo ya ga Kazan, e e batlileng e nna kgolokwe le e e nang le dipilara fa pele. Tsela e e kgatlhang e kereke eno e lebegang ka yone mo mmileng o mogolo wa toropo eno wa Nevsky Prospekt, e ile ya dira gore mmila ono o bidiwe mongwe wa mebila e megolo go gaisa yotlhe mo lefatsheng. Moragonyana go ne ga agiwa Kereke e Kgolo ya ga St. Isaac. Go ne ga tsenngwa dikholomo di ka nna 24 000 tsa motheo mo mmung wa yone o o seretse gore di tshegetse kago eno, mme go ne ga dirisiwa dikilogerama di le 100 tsa gouta go gaba serotobolo sa yone se segolo.
Go agiwa ga dikago kwa dikgaolong tse di dikologileng St. Petersburg le gone go ne go kgatlha tota. Ntlo e Kgolo ya Segosi ya ga Peter e ne ya simololwa go agiwa ka 1714 kwa Peterhof, e gone jaanong e itsegeng e le Petrodvorets. Go sa ntse go le jalo, mosadi wa ga Peter le ene o ne a agelwa Ntlo ya maemo tota ya Segosi ya ga Catherine kwa motseng o o fa gaufi wa Tsarskoe Selo, o gone jaanong o bidiwang Pushkin. Kwa bofelong jwa lekgolo leo la dingwaga, go ne ga agiwa matlo a mabedi a magolo a segosi kwa metseng e mebedi e e kwa borwa e e dikologileng toropo eno, e leng Pavlovsk le Gatchina.
Bontle jwa toropo eno e e neng e sa tswa go agiwa bo ne jwa okediwa thata ke marogo a le mantsintsi a a neng a agiwa mo meseleng ya yone e mentsi ya noka. Ka jalo, St. Petersburg e ile ya nna ya tlhalosiwa e le “Venice ya Bokone.” Batlhami ba dipolane ba kwa Fora, Jeremane le Italy ba ne ba dirisana le batlhami ba dipolane ba ba ditswerere tota ba kwa Russia go aga toropo e The Encyclopædia Britannica e bolelang gore ke “nngwe ya ditoropo tse dintle le tse di rulagantsweng sentle tsa Yuropa.”
Baba ba ga Peter ba ne ba sa lemoge gore Ba-Russia ba ne ba tlile go iketleetsa go le kana kang gore ba sireletse tsela ya bone ya go tsena kwa Yuropa. Buka ya Peter the Great—His Life and World e tlhalosa jaana: “Fa e sa le Peter yo Mogolo a fitlha kwa molomong wa Noka ya Neva, naga eo le toropo e e neng ya agiwa koo e sa le e ntse e le tsa Ba-Russia.”
Ee ruri, fela jaaka buka e e nopotsweng fa godimo e bolela, “fa makgolo a dingwaga a ntse a feta, ga go na bafenyi bape ba moragonyana ba neng ba tsena kwa Russia le batlhabani ba le bantsi—Charles XII, Napoleon, Hitler—ba ba ileng ba kgona go gapa boemakepe jwa ga Peter kwa Baltic, le fa masole a Banasi a ile a dikanyetsa toropo eno ka malatsi a le 900 ka Ntwa ya Lefatshe II.” Fa toropo eno e ne e dikanyeditswe ka lobaka loo lo loleele, go ne ga swa batho ba ka nna milione. Ba le bantsi ba ile ba bolawa ke serame le leuba mo marigeng a 1941/42, fa serame se ne se le kwa tlase ga lefela ka didikirii di le 40. Didikirii tseno di supa gore go ne go le tsididi tota, le fa o ka tswa o di bala ka selekanyo sa didikirii tsa Celsius kgotsa tsa Fahrenheit.
Fa Ntwa ya Lefatshe I e runya ka 1914, toropo eno e ne ya fetolwa leina mme ya bidiwa Petrograd. Mme e ne ya re fa moeteledipele wa ntlha wa Soviet Union e bong Vladimir Lenin a swa ka 1924, e ne ya bidiwa Leningrad. Kgabagare ka 1991, fa puso ya Soviet Union e phutlhama, toropo eno e ne ya simolola go bidiwa ka leina la yone gape la kwa tshimologong la St. Petersburg.
Ka 1724, mo e ka nnang ngwaga pele Peter a swa a le dingwaga di le 52, go ne ga tlhongwa Setheo sa Russia sa Dithuto Tsa Saense, mme ka 1757 go ne ga tlhongwa Setheo sa Botaki mo toropong eno. Ke gone kwa bataki ba Ba-Russia ba lekgolo la bo19 la dingwaga e bong Karl Bryullov le Ilya Repin ba ileng ba bona dithuto tsa bone mme moragonyana e ne ya nna bataki ba ba itsegeng thata mo lefatsheng.
Ka 1819, go ne ga tlhongwa St. Petersburg State University, mme fa nako e ntse e tsamaya go ile ga tlhongwa le ditheo tse dingwe tse dintsi tsa dithuto tse di kwa godimo. Mo lekgolong la bo19 la dingwaga, mofisioloji wa Mo-Russia yo o neng a agile kwa St. Petersburg, e bong Ivan Pavlov yo o neng a gapa Sekgele sa Nobel, o ne a simolola kgopolo ya se go tweng ke go tsibogela sengwe se sesha ka go se amanya le sengwe se se kileng sa tsibogelwa mo nakong e e fetileng. Mme ke gone kwa rakhemisi wa Mo-Russia e bong Dmitry Mendeleyev a neng a tlhama thulaganyo ya gagwe ya dielemente e e bidiwang periodic table kgotsa thulaganyo ya ga Mendeleyev jaaka e itsege kwa Russia.
Setso sa batho ba toropo eno le sone se ile sa kgatlha batho ba le bantsi thata. Ka 1738 go ne ga tlhongwa setheo sa go tansa, se kgabagare se neng sa itsege e le Mariinsky Ballet. Go ise go ye kae, diholo le mafelo a le mantsi a bobogelo a ballet le dikhonsata a ne a kgabisa toropo eno. Batlhami ba ba itsegeng thata ba mmino ba ba jaaka Pyotr Ilich Tchaikovsky ba ne ba tla go nna kwa St. Petersburg. Monna yono o itsege ka dipina tsa tlelasiki tse di sa siiweng ke nako tsa ballet, tse di jaaka Sleeping Beauty, Swan Lake le The Nutcracker le pina ya gagwe e e itsegeng thata ya 1812 Overture.
Gape go ne go na le baboki le bakwadi ba le bantsi ba ba itsegeng thata ba Ba-Russia ba ba neng ba nna kwa St. Petersburg. Lekawana Aleksandr Sergeyevich Pushkin o ne a nna mongwe yo batho ba le bantsi ba mo tsayang e le ‘mmoki wa Mo-Russia yo o gaisang botlhe le mokwadi wa ntlha wa dibuka tsa segompieno tsa Se-Russia.’ Fela jaaka mekwalo ya ga Shakespeare, mekwalo ya ga Pushkin e ne ya nna le tlhotlheletso e kgolo e bile e ile ya ranolelwa mo dipuong tsotlhe tse dikgolo mme nngwe ya dilo tse a neng a di kwala ke leboko le le nopotsweng kwa tshimologong le le buang ka toropo e a neng a e tsaya e le legae la gagwe. Mo godimo ga moo, go na le Dostoyevski yo The Encyclopædia Britannica e bolelang gore “gantsi o tsewa e le mongwe wa bakwadi ba dibuka ba ba ditswerere go gaisa botlhe ba ba kileng ba tshela.”
Ka jalo, go ka twe le fa St. Petersburg e ile ya bona melemo mengwe mo Yuropa mo metlheng ya fa e ne e sa ntse e simologa, boammaaruri ke gore e ile ya solegela Yuropa molemo thata. Ga go pelaelo gore mo dingwageng tseno tsotlhe baagi ba toropo eno ba ile ba nna le tlhotlheletso e kgolo mo dinageng tse dingwe tsa lefatshe.
Mo bekeng ya May 24 go ya go beke ya June 1, 2003, batho ba le dikete di le makgolo ba ba neng ba etetse kwa St. Petersburg ba ne ba nna le seabe mo go ketekeng ngwaga wa bo300 wa go nna gone ga toropo eno. Fa ba ntse ba ipelela moletlo ono o o rulagantsweng ka matsetseleko, ba le bantsi ba ne ba ntse ba akanya ka bontle jwa toropo eno le hisitori ya yone e e kgatlhang tota.
Se se itumedisang ke gore beke pele ga moo, batho ba le bantsi ba ne ba etetse kwa St. Petersburg go tla moletlong wa go kgakola dikago tse di okeditsweng tsa lekala la kwa Russia la Basupi ba ga Jehofa, le le agilweng mo mafelong a a dikologileng toropo eno. Mo letsatsing le le latelang, batho ba le 9 817 ba ne ba kokoana kwa Kirov Stadium kwa St. Petersburg go tla go reetsa poeletso ya thulaganyo ya go kgakolwa ga dikago le go reetsa dipego tse di kgothatsang tse di malebana le ditiro tsa Basupi ba ga Jehofa kwa dinageng tse dintsi.
Gantsi batho ba ba etelang kwa St. Petersburg ba dumela gore go na le dilo di le dintsi tse di ka bonwang mo toropong eno mo e leng gore ga ba itse gore ba simolole kae. Seno se direga thata fa o le kwa musiamong wa Hermitage. Go fopholediwa gore motho o ne a tla tsaya lobaka lwa dingwaga di le dintsi go bona sengwe le sengwe se se mo musiamong ono fa e le gore o tsaya motsotso go leba selwana se le sengwe fela mo diphaposing di le dintsintsi tsa musiamo ono.
Ba bangwe ba akanya gore nngwe ya dilo tse di kgatlhang thata ka toropo ya St. Petersburg ke motshameko wa yone wa ballet. Ka sekai, kwa Lefelong la Bobogelo le le itsegeng thata la Mariinsky, motho a ka nna ka fa tlase ga ditshwaramabone tse di makala tsa kirisetale tse di kgabisitseng tse di dikologilweng ke maribelo le dipota tse di tsabakelang, tse di gabilweng ka gouta ya dikilogerama di ka nna 400. Fano, o ka bona metshameko ya ballet e go ka tweng ke e e gaisang mo lefatsheng.
Motho a ka itumelela go bona dikago tse dintle tota tse di iphaphathileng le Noka ya Neva fa a ntse a iphokisa phefo mo toropong eno e e nang le baagi ba ka nna dimilione di le tlhano. Sengwe se motho a ka se itumelelang thata ke go itsamaela ka diterena tse dintle tsa toropo eno tse di tsamayang ka fa tlase ga lefatshe. Diterena tseno tse di tsamayang mo gare ga diteishene di feta di le 50 mo sekgaleng sa dikilometara di le 98, di dirisiwa ke batho ba feta dimilione di le pedi ka letsatsi. Dingwe tsa diteishene tseno ke diteishene tse dintle go gaisa tsotlhe mo lefatsheng. Ka 1955, fa go ne go bulwa ditsela tsa diterena tseno, The New York Times e ne ya bitsa diteishene tseno e re ke “motseletsele wa matlo a segosi a a ka fa tlase ga lefatshe a lekgolo la bomasomeamabedi la dingwaga.”
Ruri ga go kafa motho a ka se kang a kgatlhwa ke St. Petersburg—tsela e e gakgamatsang e e neng ya agiwa le go gola ka yone, bontle jwa yone jo bo nnelang ruri, botaki, setso, thuto le mmino. Le fa baeng ba ka tswa ba kgatlhegela eng, go bonala sentle gore ba ka dumalana le buka nngwe e e bitsang St. Petersburg “nngwe ya ditoropo tse dintle go gaisa tsotlhe mo Yuropa.”

ATEMANA ya Baebele e e nopotsweng fa godimo e raya gore Modimo o segofatsa batlhanka ba gagwe ka dikhumo? Batho bangwe ba dumela jalo. Ela tlhoko se se neng sa bolelwa ke mokwadi mongwe e bile e le moreri wa Pentecost wa kwa Australia: “Mo bukeng [ya me] ke tla go bolelela gore ke ka ntlha yang fa o tlhoka madi a a oketsegileng mme sa bobedi gore o ka bona jang madi a a oketsegileng . . . Fa o ka fetola tsela e o akanyang ka yone mme wa nna le mogopolo o o siameng ka madi, ke dumela gore Modimo o tla go segofatsa thata le go go atlegisa mme ga o kitla o nna le mathata a madi gape.”
Le fa go ntse jalo, go bua ka tsela e e ntseng jalo go raya gore batho ba ba humanegileng ba humanegile ka go bo Modimo a sa ba amogele. A go huma ke bosupi jwa masego a a tswang kwa Modimong?
Pego ya Baebele e bua ka dinako tse ka tsone Modimo a neng a segofatsa batlhanka ba gagwe ba ba ikanyegang ka dikhumo. Ka sekai, Jakobe o ne a tlogela legae la gagwe a tshotse thobane ya gagwe fela mme fa a boela gae dingwaga di le 20 moragonyana, o ne a na le dinku tse dintsi, dikgomo le diesele tse di neng di dira mephato e le mebedi. Go ya ka Baebele khumo ya ga Jakobe e ne e le mpho e e tswang kwa Modimong. (Genesise 32:10) Sekai se sengwe gape: Jobe o ne a latlhegelwa ke dilo tsotlhe tse a neng a na le tsone, le fa go ntse jalo, moragonyana Jehofa o ne a mo segofatsa ka “dinku di le dikete di le lesome le bonè le dikamela di le dikete di le thataro le dipane di le sekete tsa dikgomo le diesele tse di namagadi di le sekete.” (Jobe 42:12) Jehofa o ne a naya Kgosi Solomone khumo e ntsi mo e leng gore le gompieno o sa ntse a tumile ka yone.—1 Dikgosi 3:13.
Ka fa letlhakoreng le lengwe, Baebele e na le dipego di le mmalwa tsa baobamedi ba ba ikanyegang le ba ba neng ba utlwa Modimo ba ba neng ba humanegile. Ruri Modimo o ne a sa otlhaye batho ba bangwe ka khumanego fa ba bangwe bone a ba segofatsa ka dikhumo. Ka jalo he, ke ka ntlha yang fa ka dinako tse dingwe Modimo a ne a naya batho dikhumo?
Mabaka a teng ga a tshwane. Dikhumo tse Jakobe a neng a segofaditswe ka tsone di ne di tla thusa go simolola setšhaba e le go baakanyetsa go tla ga Losika lo lo solofeditsweng. (Genesise 22:17, 18) Dikhumo tsa ga Jobe tsone di ne tsa dira gore leina la ga Jehofa le itshepisiwe ka gonne di ne di tlosa dipelaelo tse di neng di le teng tsa gore ke mang yo o tliseditseng Jobe masetlapelo. (Jakobe 5:11) Mme Solomone ene o ne a dirisa bontsi jwa khumo e Modimo a neng a mo neile yone go aga tempele e ntle. (1 Dikgosi 7:47-51) Se se kgatlhang ke gore gape Jehofa o ne a dirisa Solomone gore a kwale go tswa mo maitemogelong a gagwe gore dikhumo ga di mosola go le kalo.—Moreri 2:3-11; 5:10; 7:12.
Jesu o ne a ruta balatedi ba gagwe gore ba nne le boikutlo jo bo tshwanetseng ka madi fa a ne a ba bolelela gore ba ‘tlogele go tlhobaela’ ka dikhumo. O ne a ba bontsha gore tota le eleng Solomone mo kgalalelong yotlhe ya gagwe o ne a sa kgabe jaaka dithunya tsa masoma tsa legola. Le fa go ntse jalo, Jesu o ne a re: “Jaanong, fa Modimo a apesa dimela tsa naga jalo, . . . a go na le moo ga a na a apesa lona bogolo, lona ba lo nang le tumelo e potlana?” Jesu o ne a tlhomamisetsa Bakeresete gore fa balatedi ba gagwe ba batla pele Bogosi le tshiamo ya Modimo, dilo tse dingwe tse di jaaka dijo, diaparo le bonno ba tla di okelediwa. (Mathaio 6:25, 28-33) Tsholofetso eo e diragadiwa jang?
Fa re latela kgakololo ya Baebele re solegelwa molemo thata semoyeng. (Diane 10:22) Le fa go ntse jalo, re nna le melemo e mengwe gape. Ka sekai Lefoko la Modimo le kaela Bakeresete jaana: “A moutswi a se ka a tlhola a utswa, mme go na le moo a a dire ka natla.” (Baefeso 4:28) Gape le bolela gore, “yo o dirang ka seatla se se nyafalang o tla humanega, mme seatla sa yo o tlhoafetseng ke sone se tla humisang motho.” (Diane 10:4) Gantsi Bakeresete ba ba ikanyegang, ba ba berekang ka thata e bile ba latela kgakololo eno ba ratwa ke bathapi ba bone. Mme seno ke tshegofatso.
Gape Baebele e ruta Bakeresete gore ba tlogele mokgwa wa bopelotshetlha wa go itlosa bodutu ka go betšha, tlwaelo e e leswafatsang ya go goga le mokgwa o o koafatsang wa botagwa. (1 Bakorintha 6:9, 10; 2 Bakorintha 7:1; Baefeso 5:5) Ba ba latelang kgakololo eno, ga ba senyegelwe ke madi mme botsogo jwa bone bo a tokafala.
Le fa go ntse jalo, go nna le dikhumo ga se sone selo sa konokono se re ka ikaegang ka sone gore re bone gore Modimo o a re amogela e bile o a re segofatsa. Ka sekai, Jesu o ne a senola Bakeresete bangwe ba kwa Laodikea ba ba neng ba koafetse semoyeng fa a ne a ba bolelela jaana: “Wa re: ‘Ke humile e bile ke bapetse dikhumo mme ga ke tlhoke sepe gotlhelele,’ ga o itse gore o a hutsafatsa mme o tlhomola pelo o humanegile o foufetse e bile ga wa ikatega.” (Tshenolo 3:17) Kafa letlhakoreng le lengwe, fa a ne a bua le Bakeresete ba kwa Semerena ba ba neng ba humanegile mme ba humile semoyeng Jesu o ne a re: “Ke itse pitlagano ya gago le lehuma—mme o humile.” (Tshenolo 2:9) Go bonala Bakeresete bano ba ne ba humanegile ba sena madi ka ntlha ya batho ba ba neng ba ba bogisetsa boikanyegi jwa bone, le fa go ntse jalo, ba ne ba na le dikhumo tse di tlhwatlhwakgolo go feta selefera le gouta.—Diane 22:1; Bahebera 10:34.
Jehofa Modimo o segofatsa matsapa a batho ba ba lekang ka natla go dira thato ya gagwe. (Pesalema 1:2, 3) O ba naya nonofo le ditsela tse di ka ba thusang go itshokela diteko, go tlamela ba malapa a bone le go batla Bogosi jwa gagwe pele. (Pesalema 37:25; Mathaio 6:31-33; Bafilipi 4:12, 13) Ka jalo, go na le go leba dikhumo e le sone selo sa konokono se Modimo a re segofatsang ka sone, Bakeresete ba boammaaruri ba leka ka natla go “huma ditiro tse di molemo.” Ka go nna le kamano e e gaufiufi le Mmopi, Bakeresete “ba ipolokela motheo o o molemo wa isagwe ka pabalesego.”—1 Timotheo 6:17-19; Mareko 12:42-44.

BOIKUTLO jwa gore motho ga a tshwanela go dira diphoso gotlhelele mo go sengwe le sengwe se a se dirang bo tshwenya basha ba le bantsi mo mogopolong.
Buka ya Perfectionism—What’s Bad About Being Too Good? ya re: “Go na le pharologanyo e kgolo magareng ga boikutlo jo bo molemo jwa go batla go dira sengwe ka matsetseleko le boikutlo jo bo kotsi jwa go kgaratlhela go dira sengwe se o ka se kang wa se kgona. Batho ba ba lekang ka natla go dira dilo ka matsetseleko ba ka tswa ba na le boikutlo jwa gore ba tshwanetse go dira dilo ka thulaganyo e bile ba ipeetse le mekgele e e kwa godimo, mme gape ke batho ba ba amogelang diphoso tsa bone le ba ba batlang ditsela tse di molemo tsa go di baakanya. . . . Ka fa letlhakoreng le lengwe, batho ba ba sa batleng go dira diphoso gotlhelele ba nna ba tshwenngwa ke boikutlo jwa gore ba se ka ba dira phoso epe mo go se ba se dirang. Ba ipeela mekgele e e kwa godimo ka tsela e e feteletseng.”
A go ntse jalo ka wena? Fa e le gore o ipeetse mekgele e e kwa godimo thata, go motlhofo gore o iphitlhele o sa kgone go dira sepe. O ka nna wa fitlhela gore ga o tlhole o batla go leka go dira sepe se sesha. Kgotsa o ka nna wa simolola go rata go beela dilo tsa botlhokwa ka moso, e re ka o boifa gore o tla palelwa fa o di dira. E bile o ka nna wa iphitlhela o sa rate go dirisana le ope yo o sa direng dilo jaaka wena, mme o ka sala o se na ditsala.
Fa e le gore o ntse jalo, akanyetsa mafoko a Baebele a a mo go Moreri 7:16 a a reng: “O se ka wa siama ka tsela e e feteletseng, le fa e le go itshupa o le botlhale ka tsela e e feteletseng. Ke ka ntlha yang fa o tshwanetse go ipakela tshenyego?” Ee, motho yo o sa batleng go dira diphoso a ka “ipakela tshenyego!” Tota e bile, go bolelwa gore boikutlo jwa go sa batle go dira diphoso bo baka malwetse a a diphatsa a go sa je sentle a a jaaka anorexia nervosa le bulimia.a
Ka jalo, o ka ipotsa jaana, ‘Nka fedisa jang boikutlo jwa go batla go dira dilo kwantle ga diphoso?’ Ke boammaaruri gore ga go motlhofo gore motho a fetole mogopolo wa gagwe ka seno. Le fa go ntse jalo, Modimo a ka mo thusa go o fetola. Ka jalo, a re sekasekeng gore Modimo ene o leba jang boikutlo jono jwa go batla go dira dilo kwantle ga diphoso.
Selo sa ntlha se re tshwanetseng go ipotsa sone ke gore, a go a kgonega gore motho a se ka a dira diphoso gotlhelele? Nnyaa, e seng go ya ka se Baebele e se buang fa e re: “Ga go na motho yo o siameng, le fa e le a le mongwe fela . . . Batho botlhe ba fapogile, botlhe fela jaanong ke ba ba se nang mosola.” (Baroma 3:10-12) A mafoko ano ga a dire gore o akanye? A bontsha gore mongwe le mongwe yo o lekang go nna motho yo o sa direng diphoso gotlhelele, o tlile go palelwa.
Akanya ka moaposetoloi Paulo, yo go se nang pelaelo gore e ne le sekao se se tlhomologileng tota sa motho yo o ratang dilo tsa semoya. Le fa go ntse jalo, ga se gore Paulo o ne a ka se ka a dira diphoso fa a ntse a direla Modimo. O ne a re: “Fa ke eletsa go dira se se siameng, se se bosula se gone mo go nna. Tota ke itumedisiwa ke molao wa Modimo go ya ka motho yo ke leng ene mo teng, mme ke bona mo ditokololong tsa me molao o mongwe o o lwantshanang le molao wa mogopolo wa me e bile o ntira motshwarwa wa molao wa boleo o o mo ditokololong tsa me.” (Baroma 7:21-23) Paulo o ne a ka nna Mokeresete yo o ikanyegang ka thuso ya Modimo fela.
Se se itumedisang ke gore Modimo ga a batle e bile ga a lebelela gore re nne batho ba ba sa direng diphoso gotlhelele. “O itse popego ya rona sentle, a gakologelwa gore re lorole.” (Pesalema 103:14) Lefatshe le lesha la Modimo ke lone fela le kwa go lone batho kgabagare ba tla nnang mo seemong sa gore ba se ka ba tlhola ba dira diphoso.
Ka jalo, gone jaanong ga go utlwale go bo o ka akanya gore o ka tshela o sa dire diphoso gotlhelele. O tshwanetse go lebelela gore o tla dira diphoso gangwe le gape. (Baroma 3:23) Tota e bile, ka dinako tse dingwe ga re nke re lemoga diphoso tsa rona! Pesalema 19:12 ya re: “Ga go na ope yo o kgonang go bona diphoso tsa gagwe.” (Today’s English Version) Mosha mongwe e bong Matthew o tlhalosa jaana: “O dira diphoso—ga go na motho ope mo Lefatsheng yo o sa di direng. Fa e le gore o lebeletse go dira dilo kwantle ga diphoso, ga o kitla o itumela. . . . Ga go utlwale e bile ga go kgonege gore motho a se ka a dira diphoso.”
Fa o sa ntse o akantse ka seo, ke eng fa o sa iphe nako ya go sekaseka tsela e o dirang dilo ka yone? Ka sekai, fa o dira sengwe, a o kgaratlha gore o bo o lape o leka go se dira ka tsela e e gaisang ya ba bangwe botlhe? Baebele e bontsha gore tota go kgaratlha ka tsela e e ntseng jalo e e lapisang ke “lefela le go kgaratlhela phefo.” (Moreri 4:4) Boammaaruri ke gore, ke batho ba sekae fela ba ba ka kgonang go dira sengwe ka tsela e e gaisang ya ba bangwe botlhe. Mme le fa motho a ka kgona go dira jalo, gantsi o fitlhela gore kgabagare go tlhaga motho yo mongwe gape yo o ka kgonang go se dira botoka go mo gaisa.
Moaposetoloi Paulo o ile a gakolola jaana: “Ke bolelela mongwe le mongwe mo go lona gore a se ka a ikgopola thata go feta kafa go tlhokegang go ikgopola ka gone; mme a akanye gore a nne le mogopolo o o itekanetseng sentle.” (Baroma 12:3) Leba dilo ka tsela e e tshwanetseng! Sekaseka tsela e o dirang dilo ka yone mme o lemoge gore go na le dilo tse o ka kgonang go di dira le tse o ka se kang wa kgona go di dira. Dira tiro ya gago ka matsetseleko, mme gone, o se ka wa e dira ka boikutlo jwa gore ga o batle go dira diphoso gotlhelele. Ipeele mokgele o o tlhomameng mme e le o o ka kgonang go o fitlhelela.
Ka sekai, Paulo o ne a kgothaletsa Timotheo go nna ‘modiri yo o se nang sepe se se ka mo tlhabisang ditlhong, a tshwere lefoko la boammaaruri sentle.’ (2 Timotheo 2:15) Ee, Paulo o ne a mo kgothaletsa gore a dire tiro ya gagwe ka matsetseleko, e seng ka boikutlo jwa gore a se ka a dira diphoso. Le wena ipeele mekgele e o ka kgonang go e fitlhelela. Mme fa o sa tlhomamisege gore fa go buiwa ka mokgele o o ka kgonang go o fitlhelela go buiwa ka eng, bua le batsadi ba gago kgotsa le mogolo yo mongwe yo o ka mo ikanyang.
Tota e bile batho bangwe ba akantsha gore o leke ka boomo go dira dilo dingwe tse disha tse o seng setswerere mo go tsone, tse di jaaka go ithuta motshameko o mosha kgotsa go tshameka seletswa sengwe sa mmino. Ke boammaaruri gore fa o ntse o ithuta sengwe se sesha, o tlile go dira diphoso tse dintsi. Mme o tla bo o sa senye sepe fa o ka dira jalo. Gongwe seno se tla go thusa go lemoga gore go dira diphoso go naya motho sebaka sa go ithuta sengwe.
Sengwe le sengwe se o batlang go se fitlhelela—le fa e ka tswa e le go kwala tiro nngwe ya sekolo kgotsa go nna setswerere mo go tshamekeng piano—se dire o ntse o akantse ka kgakololo ya ga moaposetoloi Paulo e e reng: “Lo se ka lwa nyahala mo tirong ya lona.” (Baroma 12:11) Ee, o se ka wa beela tiro ya gago ka moso, fela ka gonne o boifa gore o tla palelwa.
Mosha mongwe o ne a rata go beela tiro ya gagwe ya sekolo ka moso a dira seipato sa gore o ne a sa ntse a “ipaakanya.” Le mororo go ipaakanyetsa sengwe go le molemo, ela tlhoko gore o se ka wa dirisa lebaka leno e le seipato sa go beela tiro ka moso. Kgabagare mosetsana yono o ne a lemoga gore “fa motho a tshwanelwa ke go tlhopha magareng ga gore a ise tiro ya gagwe ya sekolo e e sa kgotsofatseng sentle le gore a se ka a isa gotlhelele, ka metlha go molemo gore a e ise.”
Ke boammaaruri gore o ka nna wa thatafalelwa ke go dira tiro e e nang le diphoso. O sa ntse o ka fekeediwa ke dikakanyo tse di sa siamang tsa go itshwayatshwaya diphoso. O ka dira eng? Boammaaruri ke gore go kotsi go nna o akanya ka tsela e e sa siamang. Ka jalo, dira matsapa a go fedisa dilo tse e seng tsone tse o di akanyang ka wena. Ka dinako tse dingwe, itshegele fela fa o dirile phoso. Se lebale gore kana go na le “nako ya go tshega.” (Moreri 3:4) Gape o se ka wa lebala gore Jehofa ga a batle puo ya go kgoba—tota le fa re e lebisa mo go rona.—Baefeso 4:31.
Go na le gore o tlhole o ikomantse, dirisa mafoko a a mo go Diane 11:17 a a reng: “Motho wa bopelonomi jwa lorato o direla moya wa gagwe ka tsela e e duelang, mme motho yo o setlhogo o tlisetsa mmele wa gagwe matlhabisa ditlhong.” Ka jalo ipotse jaana, A go ipeela mekgele e e kwa godimo ka tsela e e feteletseng go nthusitse gore ke nne le ditsala? Gongwe ga go a nna jalo. E bile o ka tswa o ile wa palelwa ke go dirisana le batho ba bangwe ka gonne bone ba dira diphoso. Jaanong, ke eng se o ka se dirang?
Dirisa taelo ya Baebele e e reng: “Tswelelang lo itshokelana e bile lo itshwarelana lo gololesegile fa mongwe a na le lebaka la go ngongorega ka yo mongwe.” (Bakolosa 3:13) Ee, fa o sa nnele go lebelela gore batho ba bangwe ba dire dilo tse ba ka se kang ba kgona go di dira, seno se tla go thusa gore o nne le ditsala!
O ka nna wa ipotsa jaana, ‘Ke eng fa batho ba ka batla go nkatoga fela ka gonne ke na le boikutlo jwa go sa batle go dira diphoso?’ Akanya ka tsela e o amang ba bangwe ka yone fa o nnela go ba bolelela ka dilo tse di kwa godimo tse o batlang go di fitlhelela. Buka ya When Perfect Isn’t Good Enough e tlhalosa jaana: “Fa o nna o ngongorega nako le nako fa o sa bone maduo a ntlha, seno se ka utlwisa ditsala tsa gago botlhoko tse di sokolang go bona maduo a bobedi kgotsa a boraro.” Ka jalo, dira ka natla gore o kgaotse go nna le maikutlo a a sa siamang le go ithata go feta selekanyo. Batho ba tla itumelela go nna ditsala tsa gago.
Carly yo mmotlana o sobokanya kgang eno jaana: “Tota ke tshwanetse go bolelela boikutlo jono jwa go batla go dira dilo kwantle ga diphoso gore bo kgaogane le nna.” O ka dira seo jang? Tlhatlhanya ka tsela e Modimo a lebang dilo ka yone. Fa e le gore o sa ntse o fitlhela go le thata go laola mogopolo wa gago, bua le batsadi ba gago kgotsa le Mokeresete mongwe yo o godileng mo phuthegong ya lona. Kopa Modimo ka thapelo gore a go thuse go fetola tsela e o akanyang ka yone. Thapelo e ka go thusa thata gore o lwe le boikutlo jono jwa go batla go nna motho yo o sa direng diphoso.—Pesalema 55:22; Bafilipi 4:6, 7.
Le ka motlha o se ka wa lebala gore Jehofa ga a batle gore re nne le boikutlo jwa gore re tshwanetse go nna batho ba ba sa direng diphoso; se a se lebeletseng mo go rona ke gore re ikanyege mo go ene. (1 Bakorintha 4:2) Fa o lwela go ikanyega, ruri o tla itumelela tsela e o leng ka yone—tota le fa o dira diphoso.

Ke ka ntlha yang fa basha ba le bantsi ba rata di-tattoo jaana? Ke dilo dife tse motho a tshwanetseng go di akanyetsa?
Malwetse a le mantsi a ka thibelwa ka go latela fela dikakantsho tseno tse di motlhofo.

RICHARD o lema masimo a a neng a lengwa ke rraagwemogolo dingwaga di le 100 tse di fetileng. Mme gone, ka 2001 molemi yono wa kwa Canada e ne e le ene wa ntlha mo dikokomaneng tse nnè tsa lelapa la gaabo, yo o neng a se ka a roba sepe. Dijalo tsa gagwe di ne tsa senngwa ke komelelo. Go rekwa ga dijo ka ditlhwatlhwa tse di kwa tlase mo dingwageng tse di fetileng le go tlhatloga ga ditshenyegelo tsa temo go ile ga mo okeletsa mathata. Richard o ngongorega jaana: “Boemo bo nnela maswe go ya pele, mme ga go na tharabololo.”
Mo karolong e e bidiwang Corn Belt (kgaolo e go jalwang mmidi ka bontsi mo go yone) kwa United States, Larry o ne a na le polase e e sa bolong go nna ya gaabo ka dingwaga di le 115. O bolela jaana: “Ke ne ke ikutlwa ke na le boikarabelo jwa go tsweletsa temo mo polaseng, ke dira madi ka dikungo tsa yone . . . , mme ke ne ka se ka ka kgona go dira jalo.” Larry le mosadi wa gagwe ba ne ba latlhegelwa ke polase ya bone.
Larry le Richard ga se bone fela ba nang le bothata jono. Go runya ga bolwetse jwa molomo le tlhakwana mo diruiweng kwa Boritane go ile ga baka tatlhegelo e kgolo ya madi ga bo ga tlogela balemirui ba utlwile botlhoko. Pego nngwe ya dikgang ya re: “Botshelo jwa letsatsi le letsatsi mo dipolaseng tsa Boritane—tota le mo bolwetse bo iseng bo fitlhe gone—bo aparetswe ke tlhobaelo, bodutu le go kgaratlha ga balemirui gore ba duele dikoloto tsa bone.” Mo dinageng dingwe tse di tlhabologang, ntwa, leuba, go oketsega ga palo ya baagi ka lobelo lo logolo le dilo tse dingwe tse dintsi, go kgoreleditse maiteko a balemirui ba a dirang. Dipuso di patelesega go reka dijo kwa dinageng tse dingwe—dijo tse malapa a le mantsi a se nang madi a go di reka.
Ka gone, mathata a balemirui ba nang le one a ama batho ba le bantsi. Le fa go ntse jalo, ke batho ba se kae fela ba ba nnang mo ditoropong ba ba amegang ka mathata a temothuo. Mo e ka nnang dingwaga di le 50 tse di fetileng, Poresidente wa United States, e bong Dwight D. Eisenhower o ne a nepile fa a re: “Temo e lebega e se thata fa o le motho yo o berekang tiro ya ofisi, mme o nna kgakala le dipolase.” Le gompieno balemirui ba na le maikutlo a gore batho ba le bantsi mo lefatsheng ga ba itse sepe ka temothuo le tiro e e botlhokwa e e dirwang ke balemirui. Molemirui mongwe wa kwa Canada o ngongorega jaana: “Batho ga ba na sepe le go itse gore dijo tse ba di jang di tswa kae. Pele ga di phuthelwa ka diphuthelwana tsa tsone di bo di bewa mo dishelofong tsa mabenkele, di a bo di fetile mo diatleng tsa batho ba le bantsi.”
E re ka rotlhe re ikaegile ka temothuo, ga re ka ke ra itlhokomolosa mathata a balemirui ba nang le one. Don A. Dillman le Daryl J. Hobbs ba e leng baithutaloago ba tlhagisa jaana: “Mo setšhabeng sa rona se mo go sone batho botlhe ba ikaegileng thata ka ba bangwe, mathata a batho ba dipolase e nna mathata a batho ba ditoropo le a batho ba ditoropo e nna a batho ba dipolase. Ga go kafa batho ba setšhaba sa rona, e ka tswa e le ba ditoropo kgotsa ba dipolase, ba ka atlegang ka lobaka lo loleele ka gone fa ba bangwe bone ba sotlega.” Mo godimo ga moo, mo lefatsheng la gompieno le baagi botlhe ba lone ba ikaegileng ka ba bangwe, go phutlhama ga ikonomi ga naga nngwe go ka ama thata thekiso ya dijo le ditshenyegelo tsa tsone mo dinageng tse dingwe.
Ka gone, ga go gakgamatse go bo Centre of Agricultural Medicine and Health ya New York e begile jaana: “Temothuo ke nngwe ya ditiro di le 10 tse di ngomolang pelo go gaisa mo United States.” Dingwe tsa dilo tse di bakang mathata a temothuo ke dife? Balemirui ba ka lepalepana jang le dilo tseno? A go na le lebaka lepe fela la go dumela gore mathata ano a ka rarabololwa?

BADIREDI ba le bantsi ba tsa boitekanelo jaanong ba lemoga gore go ngomoga pelo ke bothata jo bo kotsi mo tirong ya temothuo. Go thusa balemirui gore ba itshokele seno, go na le dingaka tsa malwetse a tlhaloganyo tse di ithutetseng tiro ya go thusa batho ba ba ngomogileng pelo ka ntlha ya temothuo, mme ba ba thusa ka dilo di tshwana le go bopa ditlhopha tsa batho ba ba nang le bothata jo bo tshwanang ba ba kopanang ka metlha go tlotla ka bothata jwa bone le go kgothatsana, le tirelo ya nomore ya mogala e batho ba temothuo ba ka e leletsang fa ba tlhoka thuso kana kgakololo.
Jane, yo e leng mosadi wa molemi mongwe, o nna gone mo setlhopheng se se kopanang mo bosigong jwa Labone go tla go gakololana. Jane o tlhalosa jaana: “Ke tlile fano ka gonne monna wa me o ipolaile. O ne a eletsa thata go lema polase ya gaabo, mme ke akanya gore e rile a bona a palelwa ke go dira jalo, a fitlhela go se na tiro epe e nngwe e a ka e dirang.”
Batho ba le bantsi ba ile ba lemoga go oketsega ga palo ya balemirui ba ba batlang thuso ya go lebana le go ngomoga pelo. Mme tota ke eng se se bakang mathata a balemirui ba lebanang le one?
Aterese ya puso ya Internet e e nopotsweng kwa tshimologong e bolela jaana: “Dilo di le dintsi tse di amang botshelo jwa letsatsi le letsatsi jwa molemirui—maemo a bosa, ditlhwatlhwa tsa dilwana, seelo sa morokotso le go robega ga didirisiwa tsa temo—ke tse o ka se kang wa di laola. Tota le go tlhopha fa gare ga dilo tse pedi tse di tshwanang le gore ke sejalo sefe se o ka se jalang kana gore a o rekise polase kana o e beye mo tlhokomelong ya baadimisi ba madi le gone go ka ngomola pelo, e re ka matswela a tshwetso ya gago a ka nna molemo kana a nna maswe.” Fa dilo tseno di kopana le matshosetsi a a masisi a leuba kana malwetse kana go latlhegelwa ke polase, motho a ka nna a fekeediwa thata ke go ngomoga pelo.
Ka sekai, leuba le ka ama molemirui ka ditsela tse pedi ka nako e le nngwe. Molemirui mongwe e bong Howard Paulsen o tlhalositse fa leuba la 2001, le e neng e le le le maswe go gaisa otlhe mo hisitoring ya Canada, le amile dijalo tsa gagwe le leruo la gagwe. E re ka go ne go se na mafulo kana dijalo tse di ka rojwang, o ne a tshwanelwa ke go rekela diruiwa dijo. O ne a re: “Ke setse ke dirisitse didolara di le 10 000 [R57 000] go reka dijo tsa diruiwa mme jaanong ke di fa dijo tse ke neng ke tshwanetse go di fa tsone mariga. Fa o simolola go dira seno, ga o tlhole o bona poelo tota le mo leruong.” Mo mafelong a mangwe, merwalela e sentse dipolase di le dintsi—e senya le dijalo tsotlhe.
Go runya ga bolwetse jwa molomo le tlhakwana kwa Boritane ka 2001 e ne e le bothata jwa bosheng mo mathateng a a latelanang a balemirui ba Boritane ba ileng ba nna le one, go akaretsa le bolwetse jwa botsenwa jwa dikgomo le jwa letshoroma la dikolobe. Malwetse ano—le letshogo le batho ba nnang le lone ka ntlha ya one—ga a bake mathata a tsa ikonomi fela. Agence France-Presse e ne ya bega jaana: “Banna ba ba nonofileng ba dipolase, ba e seng mofuta o o lelalelang fela, ba ile ba bonwa ba lela fa ba ntse ba lebile badiredipuso ba malwetse a diphologolo ba latlhela metlhape ya bone mo leubelong, e ba feditseng dingwaga di le dintsi ba e ruile.” Morago ga go runya ga bolwetse jwa molomo le tlhakwana, mapodise a ne a simolola go gapa ditlhobolo tsa balemirui ba go bonalang ba ka nna ba ipolaya. Ditheo tse di nayang kgakololo di ne tsa amogela megala e le mentsi e e tswang mo balemiruing ba ba tlhobaelang.
Gape go ntse go nna le diphetogo tse dikgolo mo maemong a ikonomi. Khabara e e kwa morago ya buka ya Broken Heartland e balega jaana: “Gareng ga 1940 le bogare jwa bo1980, madi a a dirisitsweng mo ditshenyegelong tsa temothuo kwa Heartland [kgaolo e e itsegeng thata ka temothuo] kwa Amerika, a ile a oketsega go menagane gararo, a a dirisitsweng go reka metšhine ya temo a ne oketsega go menagane ganè, seelo sa morokotso se oketsegile go menagane ga lesome, dipoelo di wetse kwa tlase ka diperesente di le 10, palo ya balemiruri e fokotsegile ka peditharong, mme mo e batlileng e nna lefelo lengwe le lengwe la dipolase le ile la amiwa ke go fuduga ga baagi ba lone, go latlhegelwa ke kgwebo le go amiwa ke go se tlhomameng ga ikonomi.”
Ke eng fa dipoelo di sa oketsege fa madi a ditshenyegelo a ntse a oketsega? Mo lefatsheng la gompieno le mo go lone batho botlhe ba ikaegileng ka ba bangwe, balemirui ba amiwa ke dilo tse di amanang le mebaraka ya boditšhabatšhaba. Ka gone, balemirui ba iphitlhela ba gaisana le batlhagisi ba bangwe ba dijo ba ba nnang kgakala. Ke boammaaruri gore kgwebo ya boditšhabatšhaba e dirile gore go nne le mafelo a masha a dijo tsa dipolase di ka rekisiwang kwa go one, le fa go ntse jalo, mmaraka wa lefatshe lotlhe o ka nna le bothata jwa go se tlhomame. Ka sekai, ka 1998 batho ba le mmalwa ba ba tlhagisang dijo tsa dithoro le nama ya kolobe kwa Canada ba ne ba sala ba se na madi fa maemo a ikonomi a bareki ba bone ba kwa Asia a ne a phutlhama.
Porofesa Mike Jacobsen wa Yunibesithi ya Iowa, yo o itseng dikgang tse di amanang le dipolase, o lemogile gore mathata a dipolase gape ke mathata a batho ba metse ya dipolase. A re: “Mafelo ano a siametse bana, a phepa e bile ke mo o ka batlang go nyala gone le go godisetsa bana ba gago gone. Dikolo tsa teng di mo boemong jo bontle. Di babalesegile. A ga go boammaaruri gore ke kafa batho ba lebang mafelo ano ka teng? Mme gone, maemo a ikonomi a ditoropo tseno a ikaegile fela thata ka malapa a se kae a mannye a dipolase a a di dikologileng.” Ka ntlha ya seno, mathata a temothuo gape a itshupa ka go tswalwa ga dikokelo, dikolo, diresetšhurente, mabenkele le dikereke tsa ditoropo tsa metseselegae. Sengwe sa dilo tse di kgatlhang thata ka botshelo jwa dipolase, e leng go momagana ga batho ba teng, le gone go a nyelela.
Ka gone, ga go gakgamatse go bo makasine wa Newsweek o bontsha gore mo e ka nnang diperesente di le 16 tsa batho ba Amerika ba ba nnang mo dipolaseng ba tshelela mo lehumeng le legolo. Geoffrey Lawrence mo pegong ya gagwe ya setlhogo se se reng “Mathata a Dipolase Kwa Australia,” o ne a tlhalosa gore kwa Australia, “selekanyo sa go tlhoka tiro, go bereka tiro ya nakwana le lehuma se oketsegile fela thata mo mafelong a dipolase go na le a mo ditoropong.” Maemo a ikonomi a a sa tlhomamang a ile a pateletsa malapa a le mantsi—segolobogolo a batho ba ba sa leng basha—go fudugela kwa ditoropong. Sheila, yo o berekang polase le lelapa la gagwe, o botsa jaana: “Boemo jono bo tla tswelela lobaka lo lo kae pele ga go sa tlhole go na le ope yo o batlang go lema?”
Bontsi jwa ditoropo tsa dipolase di setse ka batho ba ba godileng ka ntlha ya go fudugela ga basha ba teng kwa ditoropong tse dikgolo. Batho bano ba ba godileng ba dipolase ga ba latlhegelwe fela ke maatla a basha ba nang le one mme gape ba sala ba se na tshegetso e batho ba ba godileng ba e tlhokang—gantsi ka nako e ba tlhokang tlhokomelo eno thata ka yone. Go a utlwala go bo batho ba le bantsi ba ba godileng ba dipolase ba tlhakanngwa tlhogo le go tshosiwa ke diphetogo tseno tse di diregang ka bonako.
Ka gone mathata a temothuo a a boitshega e bile a ama dilo di le dintsi. A re ama rotlhe. Le fa go ntse jalo, jaaka fa setlhogo sa rona se se latelang se tla bontsha, go na le lebaka la go dumela gore mathata a temothuo a tla fedisiwa.

RODNEY, yo e leng molemirui wa kokomana ya boraro mo lelapeng la gaabo, a re: “Fa batho bangwe ba e seng balemirui ba bona mathata a balemirui ba lebanang le one, ba tshwanetse ba bo ba ipotsa gore ke ka ntlha yang fa motho a ka tswelela ka temothuo.” Le fa go ntse jalo, batho ba le bantsi mo lefatsheng lotlhe ba tsweletse ka temothuo. Mo dinageng dingwe tse di sa ntseng di tlhabologa, go ka nna ga bo go se na ditiro tse dingwe tse ba ka di dirang; temothuo e ka thusa lelapa go nna le sengwe se le ka se jang kwa bofelong jwa letsatsi.
Mo godimo ga moo, malapa a le mantsi a tsaya gore temothuo ga se tiro fela e ba e dirang gore ba bone madi, go na le moo ke tsela ya botshelo. Kgang ya gore batho ba le bantsi ba ile ba tswelela ka temothuo go sa kgathalesege leuba, malwetse, maemo a a bokete a ikonomi le mathata a mangwe a mantsi e bontsha sentle boitshoko jwa bone le lorato lo ba ratang botshelo jwa temothuo ka lone. Pele ga re sekaseka tharabololo ya mathata a temothuo, a re boneng kafa balemirui bangwe ba ileng ba thusiwa ka gone go itshoka.
Temothuo e na le mathata a motho a ka se kgoneng go a tila. Go ka se ganediwe ntlha ya gore maemo a bosa, ikonomi le dilo tse dingwe tse dintsi tse di ngomolang pelo tota ga di ka ke tsa laolwa. Pego e e kwadilweng ke Cooperative Extension Service ya kwa North Carolina ya re: “Sengwe se balemirui ba le bantsi ba sa se tlhaloganyeng ke gore ga se ka dinako tsotlhe go bereka ka natla go lereng katlego. Mokgwa wa go dira ka natla o molemirui mongwe le mongwe a kgothalediwang go o latela, ga se ka metlha o tlhagisang matswela a go tweng o tla a tlhagisa. Molemirui mongwe le mongwe o na le maemo le dilo tse a ka se kgoneng go di laola.” Molemirui mongwe yo o setseng a godile o tlhalosa kafa a kgonneng go nna a itumetse ka gone, fa a re: “Ke ithutile gore ke tsamaisane le maemo a nka se kgoneng go a laola.”
Seane sengwe sa bogologolo sa re: “Yo o lebeletseng phefo ga a na go jala peo; mme yo o lebileng maru ga a na go roba.” (Moreri 11:4) Go nna le dipelaelo le go palelwa ke go dira ditshwetso go ka dira gore motho a se ka a dira sepe. Go tlhoma mogopolo mo dilong tse di molemo go na le mo go tse di bosula go ka thusa go fokotsa go ngomoga pelo go go sa tlhokegeng.
Go ja ka tsela e e tshwanetseng, go ikhutsa mo go lekaneng le go itshidila mmele ka tsela e e tshwanetseng le gone go ka thusa. The Western Producer e bega gore balemirui ba ba elang tlhoko boitekanelo jwa bone “ba kgona go dira ditshwetso tse di botoka.” Molemirui mongwe yo o bidiwang Eugene le mosadi wa gagwe, Candace, ba boleletse bakwadi ba Tsogang! jaana: “Go ikhutsa ka tsela e e lekaneng go re thusa go itshokela go ngomoga pelo. Mathata a lebega a le mannye e bile go le motlhofo go a rarabolola fa re ikhutsitse sentle. Dijo tse di tshwanetseng le tsone di a thusa, segolobogolo fa lo di ja mmogo lo le lelapa.” Kgakololo eno e dumalana le se Baebele e se bolelang: “Motho mongwe le mongwe a je a bo a nwe mme a bone molemo ka ntlha ya tiro yotlhe ya gagwe ya bonatla. Ke mpho ya Modimo.”—Moreri 3:13.
Molemirui mongwe o ne a bolelela Tsogang! jaana: “Malapa a le mantsi a dipolase a ile a tshwanelwa ke go itlamela ka go batla tiro e nngwe gape mo godimo ga ya temothuo. Le fa gone seno se direlwa go fokotsa mathata a a bakwang ke go tlhoka madi, mathata a mangwe a a amanang le dikamano tsa lelapa a ka tlhaga. Malapa mangwe a dipolase a pele a neng a momagane jaanong ga a tlhole a momagane go le kalo.” Malapa a ka itshokela maemo ano jang?
Ditlhogo tsa malapa di ne tsa gakololwa jaana dingwaga di le 2 700 tse di fetileng: “Baakanyetsa tiro ya gago kwa ntle, mme o e ipaakanyetse kwa tshimong. Morago ga moo gape o age ba ntlo ya gago.” (Diane 24:27) Randy, yo e leng rre wa lelapa le molemirui wa kokomana ya bonè mo lelapeng la gaabo, a re: “Go botlhokwa gore o iphe nako ya go leboga botlhe mo lelapeng. Mongwe le mongwe mo lelapeng o tlhoka go kgothadiwa le go bontshiwa lorato. Go dirisa mafoko a a bonolo fa o bua le ditiro tse di molemo di dira gore mongwe le mongwe a ikutlwe a tlhokega e bile a anaanelwa.”
Bana ke bone ba segolobogolo ba tlhokang go kgothadiwa fa go nna le diphetogo tse dikgolo. Tsela e bana ba ikutlwang ba latlhegetswe ka yone fa lelapa la gaabo le amogiwa polase ya lone e ile ya tshwantshiwa le ya bana ba batsadi ba bone ba tlhalaneng kana ba tlhokafetseng. Ba tlhoka go bolelelwa gore ga se molato wa bone go bo go na le bothata jono le gore lelapa le tla nna le ntse le le mmogo.
Balemirui ba ba ngomogileng pelo ba ka nna ba itlhaola mo bathong, tota le e leng go tila ditsala tsa bone. (Diane 18:1) Le fa go ntse jalo, dinako tsa matshwenyego ke tsone tse motho a tlhokang tshegetso ya ba bangwe go gaisa ka tsone!
A o na le ditsala dingwe kana baagelani ba ba bogang ka ntlha ya mathata a temothuo? Go utlwela batho ba ba ntseng jalo botlhoko go ka thusa. Molemirui mongwe yo o bidiwang Ron a re: “Go itse fela gore ditsala tsa rona di lemoga mathata a re nang le one go a re kgothatsa ka bogone.” Ee, tsaya kgato pele go etela ditsala tsa gago le go reetsa fa ba tlhalosa kafa ba ikutlwang ka teng.
Jack o ne a solegelwa molemo ke go etelwa ka tsela e e ntseng jalo. O bolela jaana: “Ke gakologelwa ka boitumelo dinako tsa fa ditsala tsa me di ne di bona bothata jo ke leng mo go jone di bo di nketela go mpontsha lorato le go nkgothatsa.” Ga go tlhokege gore motho a nne le kitso e e tseneletseng ka temothuo gore a kgone go kgothatsa balemirui. Rodney, yo o nopotsweng kwa tshimologong, a re: “Go itse fela gore ditsala tsa me di lemoga kafa ke nang le tiro e ntsi ka gone, go nnaya maatla le go nthusa gore ke dire sotlhe se nka se kgonang.” Re gakololwa jaana ke seane seno sa Baebele: “Molekane wa boammaaruri o lorato ka dinako tsotlhe, mme ke morwarramotho yo o tsholetsweng nako ya fa go na le matshwenyego.”—Diane 17:17.
Mathata a temothuo ke bosupi bo le bongwe fela mo go jo bontsi jo bo gone jo bo bontshang gore motho ga a na bokgoni jwa go laola lefatshe le dikungo tsa lone ka katlego. Moporofeti Jeremia o ne a re: “Ke itse sentle, tlhe Jehofa, gore tsela ya motho wa mo lefatsheng ga se ya gagwe. Ga se ga motho yo o tsamayang ka dinao go kaela dikgato tsa gagwe.” (Jeremia 10:23) Go phepafetse gore motho o tlhoka thuso ya Modimo. Mme o ka solofela gore thuso e e ntseng jalo e tla tloga e tla.
Pego ya Baebele ya re: “Jehofa Modimo a tsaya monna a mmaya mo tshingwaneng ya Edene gore a e leme a ba a e tlhokomele.” (Genesise 2:15) Ee, ke Mmopi wa rona yo o laetseng gore go nne le temothuo! Makgolokgolo a dingwaga moragonyana, Modimo o ne a gorosa batho ba gagwe ba Iseraele mo lefatsheng la Kanana. Pego e e tlhotlheleditsweng e bolela jaana malebana le lefatshe leo: “Le nwa metsi a pula ya magodimo; lefatshe le Jehofa Modimo wa gago a le tlhokomelang. Matlho a ga Jehofa Modimo wa gago a mo go lone ka metlha, go tloga kwa tshimologong ya ngwaga go fitlha bokhutlong jwa ngwaga.” (Duteronome 11:11, 12) Jehofa gape o ne a ntsha melao e e neng e sireletsa Naga e e Solofeditsweng gore e se ka ya dirisiwa ka tsela e e sa tshwanelang. Ka sekai, Baiseraele ba ne ba tshwanetse go tlogela masimo a bone, masimo a morara le dikgwa tsa bone tsa motlhware go nna fela di sa jalwe mo ngwageng mongwe le mongwe wa bosupa. (Ekesodo 23:10, 11) Go dira jalo go ne go dira gore naga e nne e nonne.
Re ka tshepa gore mo nakong e e tlang fa go tla bo go busa Bogosi Jwa Modimo—puso ya kwa legodimong e e eteletsweng pele ke Jesu Keresete—lefatshe le tla ntsha dikungo tsa temo go gaisa nako epe pele ga moo. (Isaia 35:1-7) Fa a ne a le mo lefatsheng, Mmusi yo o tlhomilweng wa Bogosi jono e bong Jesu Keresete, o ne a bontsha gore o na le bokgoni jwa go laola maatla a tlholego a a amang temothuo. (Mareko 4:37-41) Pesalema ya 72 e tlhalosa maemo a a tla bong a le gone fa a dirisa maatla ano go fodisa lefatshe le banni ba lone. E re tlhomamisetsa jaana: “Go tla nna le dijo tsa ditlhaka di le dintsi mo lefatsheng; go tla penologa mo godimo ga dithaba. Leungo la gagwe le tla nna jaaka kwa Lebanona, mme ba ba tswang kwa motseng ba tla ntsha dithunya jaaka dimela tsa lefatshe.” (Pesalema 72:16) Batho ba Modimo mo lefatsheng leo le lesha ba tla bona thobo e kgolo ka tsela e e sa tlwaelegang, e e rojwang ka boipelo jo bogolo.

LETSATSI la November 20, 2002, le ne le itshiametse fela mo toropong ya Ecuador ya Riobamba. Loapi le ne le le pududu le na le marunyana a masweu. Makgwamolelo a a neng a le fa gaufi a ne a le mantle tota ka ntlha ya kapoko e e neng e a wetse. Batho ba le 124 000 ba ba neng ba nna mo motseng oo, mo Dithabeng Tsa Andes tse di leng dimetara di ka nna 2 700 kwa godimo ga lewatle, ba ne ba tshwaregile ka ditiro tsa bone tsa letsatsi le letsatsi, ba sa itse gore tidimalo e e neng e rena eno e ne e tlile go senngwa. Go ise go ye kae, go itidimaletse thapama go ne ga thunya sengwe ka modumo o mogolo o o thibang ditsebe! Difensetere le madilo a matlo tsa simolola go reketla. Ka bonako ga bonala leru le le tshosang le le neng le gola ka bofefo le bopegile jaaka leru la fa bomo e sena go thunya.
Mo metsotsong e le lesome e e latelang, ga utlwala modumo o mongwe gape wa go thunya ga sengwe, o ne wa roromisa dilo fela thata wa ba wa thuba difensetere le go kgomola ditswalo. Morago ga moo, ga bonala leru le le boitshegang, le le fetang la ntlha, la molelo o tlhakane le mosi le tlhatlogela kwa godimo. Dilo tseno di ne tsa thunya jalo ka go latelana, go tla go benya dikgabo tse di boitshegang tsa molelo.
José le mosadi wa gagwe e bong Ana—ba e leng Basupi ba ga Jehofa—ke banyalani ba ba mo dingwageng tsa bo60 ba ba nnang dimetara di le 400 go tswa mo lefelong le dilo tseno di neng di thunya mo go lone. Medumo ya go thunya ga tsone e ne ya ba digela fa fatshe. Ana o ne a eme gaufi le kgoro ya kafa pele fa e ne e kgomoga mme e itaagana mo leboteng le le kafa morago. E ne ya re fa banyalani bano ba ba neng ba tshogile ba siela kwa morago ga ntlo, siling ya simolola go ba wela. Ka tsela nngwe, ba ile ba kgona go siela kafa morago mo mathuding a mannye a ntlo, ba fitlha ba ikhutaganya gone mme ba simolola go rapela. Se se itumedisang ke gore morago ga metsotso e le 15, morwaabone o ne a goroga ka koloi mme a ba tsaya a ba isa kwa lefelong lengwe le le babalesegileng.
Batho bangwe ba ile ba gobala. Morago ga moo letshogo la itelekela. Bontsintsi jwa batho bo ne jwa tshaba ka dinao. Fa ba ntse ba tshaba jalo ba goa e bile ba lela, bangwe ba bone ba ne ba relela mme ba wela mo godimo ga digalase tse di thubegileng tse di neng di tletse fa thoko ga tsela. Dikoloi, dibese le dilori di ne tsa tswa mo toropong eno ka lobelo lo lo boitshegang, dingwe tsa tsone di tlhabagane le dijanaga tse di tlang di di lebile mo mmileng o go kgweelediwang ntlheng e le nngwe fela mo go one! Ba le bantsi ba ba neng ba tswa kwa dikolong kgotsa kwa ditirong mme ba tshaba, ba ne ba fetsa diura di ka nna 24 ba sa itse gore go ne go diragetseng ka ba malapa a bone le gore ba ne ba le kae.
Ke eng se se neng se bakile tlhakatlhakano eno? Molelo o o neng wa runya mo bobolokelong jwa dibetsa jo bo ka fa tlase ga lefatshe jwa setheo sa sesole se se neng se le fa gaufi o ne wa dira gore go runye dikgabo tsa molelo, go thunye dibomo tsa seatla, dikoloi tsa ntwa le dikanono. Fa medumo eno e ntse e tswelela, mapodisi a ne a ntsha kitsiso ka dikoloi tse di nang le dibuelagodimo gore batho botlhe ba tswe mo motseng mme ba o katoge sekgala sa dikilometara di le 15.
Go ise go ye kae, ke fa go se na ope mo motseng wa Riobamba. Baagi ba le diketekete ba motse oo ba ne ba eme fa thoko ga tsela e kgolo ka kwa ntle ga motse, ba ikhutagantse mmogo ba tlhabiwa ke phefo e e tsididi ya bosigo—ba le bantsi ba bone ba sa apara dijase kgotsa dibaki. Medumo eno ya go thunya e ne ya simolola go kokobela morago ga diura di le mmalwa. Serame se se tlhabang marapo se ne sa patelela baagi bano gore ba simolole go tsamaela ka iketlo kwa motseng wa bone, ba le kelotlhoko thata. Fa letsatsi le tswa mo mosong, ba le bantsi ba ne ba fitlhela difensetere, dikgoro, marulelo, disiling le dipota tsa matlo a bone di senyegile thata. Lelapa lengwe le ne la fitlhela diphatsa tsa digalase tse di bopegileng jaaka dithipa di sotlhometse mo bolaong kafa kamoreng. Ba bangwe ba ne ba fitlhela go na le dikapetla tsa dibomo tse di thuntseng mo teng ga matlo a bone le kafa ntle.
Dipego tsa ntlha di ne tsa bega gore go ne go sule batho ba ka nna 7, go gobetse ba le 538 mme go senyegile matlo a le 18 000. Go ne go se ope wa Basupi ba ga Jehofa ba le 950 ba mo lefelong leo yo o neng a sule, mme ke ba le babedi fela ba bone ba ba neng ba alafelwa dikgobalo tse di masisi.
Mo mosong o o latelang morago ga go thunya ga dibomo tseno, bagolwane ba diphuthego tsa lefelo leo tsa Basupi ba ga Jehofa ba ne ba simolola go etela bakaulengwe ba bone ba Bakeresete go bona gore masetlapelo ano a ne a ba amile go le kana kang. Moragonyana mo letsatsing leo, modiredi yo o etang wa Basupi ba ga Jehofa o ne a kopana le bagolwane ba ba tswang mo diphuthegong di le 13 tsa mo lefelong leo le ba diphuthego tse dingwe tse di ka kwa ntle ga lefelo leno go tla go bona gore go senyegile go le go kana kang le gore go gobetse ba le kae. O ne a kgothaletsa bagolwane go tlamela bafalodi ka dilo tse ba di tlhokang mo maikutlong le mo semoyeng. Go ne go le botlhokwa thata gore ba nne teng mo dipokanong tsa Bokeresete, tota le fa ba lebane le maemo a a ntseng jalo a a gwetlhang! (Bahebera 10:24, 25) Ka jalo, diphuthego tsa lefelo leo di ne tsa tshwara dipokano tsa tsone tsa ka gale maitseboa morago ga masetlapelo ao.
Ka Labone le ka Labotlhano, go ne ga dirwa pego ka botlalo ya gore go ne go senyegile matlo a le kae a Basupi mme ya romelwa kwa ofising ya lekala ya lefelo leo ya Basupi ba ga Jehofa kwa Guayaquil. Pego eno e ne ya bontsha gore difensetere di le makgolokgolo tse di thubegileng di ne di tlhoka go kabiwa ka bonako go sireletsa baagi mo serameng. Mo diureng di sekae fela, ke fa ofisi ya lekala e setse e rekile dipotokwe tse dikgolo tsa polasetiki e e bonaletsang, ditheipi le dipekere tse di kgonang go kokotelwa mo konkereiting go kaba difensetere tseo ka nakwana.
Lori e e tswang kwa ofising ya lekala e ne ya goroga ka 9:00 a.m. ka Matlhatso e rwele didirisiwa tse di neng di tlhokega. Ditlhopha tsa Basupi, banna le basadi, di ne di setse di tsene mo tirong di thusa Basupi ka bone go ntsha digalase tse di thubegileng mo magaeng a bone gore go tle go simololwe ka tiro ya go tsenya dipolasetiki. Holo ya Bogosi ya lefelo leo e ne ya dirisiwa jaaka lefelo la konokono le tiro e neng e rulaganngwa mo go lone. Go ne ga dirwa matshwao fa fatshe a a neng a dirisediwa go lekanya boleele jwa dipolasetiki tseno ka bonako. Setlhopha se se neng se dira tiro ya go namola se ne se sega dipolasetiki tse di boleele jo bo tshwanetseng se dirisa selekanyo sa boleele jo ba bo neilweng ba bo ba di romela kwa ditlhopheng tse di neng di letile gore di tle go di tsenya mo matlong.
José, yo o umakilweng pelenyana, o tlhalosa jaana: “E ne ya re fa re goroga kwa gae letsatsi le le latelang thapama, morago ga go thunya ga dibomo tseno, ra fitlhela bakaulengwe ba setse ba le teng ba tlosa matlakala. Ka Matlhatso, moagelani wa me o ne a tla mme a umaka gore go ne go dirilwe tiro e e molemo tota ya go tsenya dipolasetiki mo difensetereng tsa ntlo ya me, mme a botsa a re, ‘Ba go kopile bokae go go direla dilo tseno tsotlhe?’” A bo moagelani yono a ile a gakgamala jang ne go utlwa gore ba ne ba mo diretse dilo tseno tsotlhe mahala!
Matlhatso maitseboa, baithaopi ba ka nna 200 ba diphuthego tsa lefelo leo ba ne ba kabile difensetere tsa matlo a le 91 a Basupi. Batho ba le bantsi ba e neng e se Basupi ba ne ba thusiwa. Lokwalodikgang lwa mo lefelong leo lo ne lo na le setshwantsho sa ntlo e Basupi ba neng ba berekile mo go yone mme lwa umaka gore e ne e le motho a le mongwe fela mo go ba le robedi ba ba nnang mo go yone yo e leng Mosupi wa ga Jehofa.
Ga go pelaelo gore go thunya gono go ile ga utlwisa ba le bantsi botlhoko thata mo maikutlong. Go ne ga rulaganyediwa gore go tshwarwe pokano e e kgethegileng ka Mantaga, November 25, ka 5:00 p.m. gore go kgothadiwe Basupi ba lefelo leo. Go ne ga romelwa baemedi ba ba tswang kwa ofising ya lekala ya mo lefelong leo go tla go tshwara pokano eno. E re ka go ne go se na motlakase, go ne go ka se ka ga kgonega gore pokano eo e tshwarwe go setse go fifetse. Le fa go ne go bonala sentle gore ga se botlhe ba ba neng ba tla kgona go tla ka nako e e neng e beilwe, go ne go lebeletswe gore bobotlana go tle batho ba ka nna 600. Le fa go ntse jalo, boidiidi jwa batho ba le 1 421, mmogo le baagelani ba bone ba e neng e se Basupi, ba ne ba tlala ka Holo ya Dikopano ya Riobamba! Temana ya konokono e go neng ga tlotliwa ka yone mo thulaganyong eo e ne e le Pesalema 4:8, e e reng: “Ke tla rapama ke bo ke robala ka kagiso, gonne wena o le nosi, Jehofa, o dira gore ke nne ka polokesego.” Botlhe ba ba neng ba le teng ba ne ba bontsha fa ba itumeletse thata thulaganyo eno ya semoya e e kgothatsang.
Kwa bokhutlong jwa thulaganyo eno, batsadi ba ne ba newa dikhopi tsa setlhogo sa makasine wa Tsogang! se se reng “Masetlapelo a Tlholego—Go Thusa Ngwana wa Gago go Lepalepana le One” (July 8, 1996) Serapa sengwe sa setlhogo seno se balega jaana:
“Federal Emergency Management Agency (FEMA) ya United States e bolela gore morago fela ga masetlapelo, gantsi bana ba boifa gore (1) ba tla sala ba le nosi, (2) ba tla kgaogana le ba malapa a bone, (3) tiragalo eo e tla direga gape le gore (4) mongwe o tla gobala kana a swa.” Ka ntlha ya dilo tse go tlotliwang ka tsone mo setlhogong seno, batsadi ba ile ba kgothalediwa go:
Moragonyana, dikhopi tse dingwe tse di oketsegileng di ne tsa newa baagelani le batho ba ba ithutang Baebele.
Dibeke di le tharo morago ga go thunya ga dibomo tseno, go ne ga rekwa dilwana tsa go baakanyetsa matlo ruri, ga ba ga tsenngwa le difensetere tse disha, disiling le marulelo. Mo dibekeng tse dingwe gape tse tharo tse di latelang, ditiro tseno tsotlhe ke fa di setse di weditswe, e bile go ne go baakantswe le Diholo tsa Bogosi tse pedi. Batho ba le bantsi ba ne ba lebogela thuso eno e ba neng ba e newa ka lorato.
Mo “metlheng ya bofelo,” go nna go ntse go tlhaga ditiragalo tse di sa tshwaneng tsa masetlapelo. (2 Timotheo 3:1-5) Le fa go ntse jalo, tsela e Basupi ba ga Jehofa ba tshegetsanang ka yone le tsela e ba tshegetsang baagelani ba bone ka yone e re naya bosupi jwa gore Bokeresete jwa boammaaruri bo nonofile. José o ne a tlhalosa seno sentle fa a ne a re: “Phuthego ya ga Jehofa ga e diege go re naya thuso fa re e tlhoka.”

GO BONALA batho gongwe le gongwe ba na le di-tattoo. Diopedi tsa mmino wa roko, batho ba ba tumileng mo go tsa metshameko, bommabontle le bagaka ba dibaesekopo ba rata gore di-tattoo tsa bone di bonwe. Basha ba le bantsi ba a ba etsa, ba ipelela go tsamaya ba bontsha batho di-tattoo tsa bone tse di mo magetleng, mo matsogong, mo mathekeng le mo magwejaneng. Andrew a re: “Di-tattoo di dintle tota. Go tswa fela mo mothong gore a o batla go nna le yone kgotsa nnyaa.”
World Book Encyclopedia ya re: “Go itira tattoo ke go itshwaya mmele ka sengwe se se sa phimogeng. E dirwa ka go iphunya marobanyana mo letlalong ka lotlhokwa kgotsa ka lerapo le le motsu kgotsa ka nnale e e inilweng mo seeding se se mebala.”
Le mororo go se motlhofo go bona dipalopalo tse di tlhomameng, motswedi mongwe wa tshedimosetso o fopholetsa gore diperesente di le 25 tsa batho botlhe kwa United States ba ba nang le dingwaga di le 15 go ya go 25 ba na le di-tattoo. Sandy a re: “Ke sengwe se se ratwang thata.” Ke eng fa basha bangwe ba rata go itira di-tattoo thata jaana?
Bangwe ba tsaya tattoo e le tsela ya go bontsha kafa o ratang motho yo mongwe ka gone. Michelle a re: “Nkgonne o kwadile mo legwejaneng la gagwe leina la mosetsana yo o neng a ratana le ene.” Jaanong bothata ke eng? “Ga ba tlhole ba ratana.” Go ya ka makasine wa Teen, “dingaka di fopholetsa gore diperesente di le 30 tsa batho ba ba batlang go tlosa di-tattoo ke basha ba basetsana ba ba batlang go tlosa maina a basimane ba ba neng ba ratana le bone.”
Basha bangwe ba tsaya go itira di-tattoo e le botaki. Ba bangwe ba akanya gore ke tsela ya go supa kafa ba itaolang ka gone. Josie o ne a re: “Ke a itaola,” a bo a bolela gore “tshwetso e le nngwe fela e kgolo e nkileng ka e dira mo botshelong” ke go nna le tattoo. Go itira tattoo go naya basha bangwe sebaka sa go lekeletsa sengwe se sesha—go nna le boikutlo jwa gore ba tshwanetse go lebega ka tsela e bone ba batlang ka yone. Gape di-tattoo di ka bontsha moya wa botsuolodi kgotsa mekgwa e e sa tlwaelegang ya botshelo. Ka jalo, di-tattoo dingwe di na le mafoko le ditshwantsho tsa matlhapa le mafoko a a rumolang.
Le fa go ntse jalo, basha ba le bantsi ba ka tswa ba itira di-tattoo fela ka gonne ba latela feshene. Mme gone, a seno se raya gore o tshwanetse go itira tattoo fela ka gonne go bonala batho ba bangwe botlhe ba na le tsone?
Mokgwa wa go itira di-tattoo ga o simolole gompieno. Go ile ga ribololwa ditopo tse di omisitsweng tsa Baegepeto le Ba-Libya tse di nang le di-tattoo tse go bonalang di nnile gone makgolo a dingwaga pele ga motlha wa ga Keresete. Gape go ile ga fitlhelwa ditopo tse di omisitsweng tse di nang le di-tattoo kwa Amerika Borwa. Bontsi jwa ditshwantsho tsa di-tattoo tseno di ne di amana ka tlhamalalo le kobamelo ya medimo ya boheitane. Go ya ka mmatlisisi Steve Gilbert, “tattoo ya bogologolo e e itsegeng ya setshwantsho sa sengwe se se neng se bonala sentle, e ne e le ya setshwantsho sa modimo Bes. Mo ditlhamaneng tsa Baegepeto, Bes ke modimo yo o se nang boitsholo wa menate e e feteletseng.”
Go bonala sentle gore ke eng fa Molao wa ga Moshe o ne o sa letle batho ba Modimo go itira di-tattoo. Lefitiko 19:28 ya re: “Lo se ka lwa itshegaka nama lo itshegakela moya o o suleng, gape lo se ka lwa itsenya matshwao a a sa phimogeng. Ke nna Jehofa.” Baobamedi ba baheitane, ba ba jaaka Baegepeto, ba ne ba itira di-tattoo mo sehubeng kgotsa mo matsogong tsa maina kgotsa tsa matshwao a medimo ya bone. Baiseraele ba ne ba tla farologana le ditšhaba tse dingwe ka go ikobela molao wa ga Jehofa wa gore ba se ka ba itira di-tattoo.—Duteronome 14:1, 2. 
Le fa Bakeresete gompieno ba se ka fa tlase ga Molao wa ga Moshe, ba tsaya molao ono wa go sa itire di-tattoo o utlwala tota. (Baefeso 2:15; Bakolosa 2:14, 15) Fa o le Mokeresete, ga go na pelaelo gore o ne o ka se ka wa batla go itira matshwao mo mmeleng—le fa e ka tswa e le a nakwana—a a amanang le boheitane kgotsa le kobamelo ya maaka.—2 Bakorintha 6:15-18.
Gape go na le dilo dingwe tse di ka amang botsogo jwa gago tse o tshwanetseng go di akanyetsa. Dr. Robert Tomsick, yo e leng mongwe wa boporofesa ba ba ithutang ka malwetse a letlalo, a re: “Tota se o se dirang ke go iphunya letlalo o bo o tsenya seedi se se mebala mo go lone. Le fa nnale e sa tsenelele kwa teng, nako nngwe le nngwe fa o iphunya letlalo, o itsenya mo kotsing ya go tshwaediwa ke dibaketeria kgotsa megare. Ke akanya gore [go itira tattoo] go kotsi eleruri.” Gape Dr. Tomsick a re: “Fa motho a setse a itsentse seedi seo se se mebala, le fa a sa tshwaediwa ke megare, go ka direga gore a nne le bolwetse jwa letlalo mme mmele wa gagwe o ka ila dilo dingwe tse di ka dirang gore letlalo le nne lehibidu, le ruruge, le nne le logogo le bo le babe.”
Le fa di-tattoo di diretswe gore di nnele ruri, go na le ditsela tse di farologaneng tsa go di tlosa: Go di tlosa ka go di fisa, ka go ariwa, ka go gotlha letlalo ka borashe jwa tshipi, ka go ina letlalo mo metsing a a letswai, ka go di tlosa ka asiti go bo go sala lobadi. Mekgwa eno e a tura e bile e botlhoko. Makasine wa Teen wa re: “Go itlosa tattoo ka go e fisa go botlhoko thata go feta go itira yone.”
Gape o tshwanetse go akanyetsa gore batho ba bangwe ba tla ikutlwa jang ka tattoo ya gago, ka gonne ba le bantsi ga ba di rate. (1 Bakorintha 10:29-33) Mosadi mongwe wa kwa Taiwan e bong Li, o ne a itira tattoo fa a ne a na le dingwaga tse 16, mme a e dira fela ka ntlha ya go tseega maikutlo. Gone jaanong o na le dingwaga di le 21 mme o dira mo ofising. Li a re: “Ke tshwenngwa ke tsela e badirikanna ba gotolelang tattoo ya me matlho ka yone.” Theodore Dalrymple yo o dirang ka malwetse a tlhaloganyo kwa Boritane a re batho ba le bantsi ba tsaya di-tattoo e le “letshwao le le bontshang sentle gore motho . . . o wela mo setlhopeng sa batho ba ba ratang ntwa, ba ba setlhogo, ba ba seng botsalano le ba ba ratang bokebekwa.”
Setlhogo sengwe mo makasineng wa American Demographics le sone se ne sa re: “Go bonala sentle gore Baamerika ba le bantsi ba tsaya go le kotsi gore batho ba bone motho a na le tattoo kgotsa a iphuntse mmele. Diperesente di le 85 [tsa basha] di dumalana le kgang ya gore, ‘batho ba ba nang le di-tattoo tse mongwe le mongwe a ka di bonang . . . ba tshwanetse go lemoga gore mokgwa ono wa go bontsha se ba leng sone o ka ama bokamoso jwa bone le tsela e ba dirisanang le ba bangwe ka yone.’”
Gape akanyetsa gore a batho ba bangwe ba tla dumela gore o Mokeresete tota fa o tlhopha go nna le tattoo kgotsa a ba tla nna le dipelaelo ka seo. A go ka tswa go ‘naya lebaka la go kgopisa’ ba bangwe? (2 Bakorintha 6:3) Ke boammaaruri gore basha bangwe ba ile ba itira di-tattoo mo batho ba ka se kang ba di bona gone. Tota le batsadi ba bone ba ka nna ba se ka ba itse gore ba na le tsone. Le fa go ntse jalo, ela tlhoko! Fa go ka direga gore o tshwanelwe ke go ya ngakeng ka ntlha ya maemo mangwe a tshoganyetso kgotsa o aparele fa pele ga bana ba bangwe kwa sekolong, sephiri sa gago se ka upologa! Re tshwanetse go “itshwara ka boikanyegi mo dilong tsotlhe,” re tile go nna boferefere.—Bahebera 13:18.
Fela jaaka difeshene tsotlhe, di-tattoo le tsone di ka nna tsa siiwa ke nako. A ruri go na le seaparo sengwe—e ka ne e le bokate, hempe, mosese kgotsa ditlhako—se o se ratang thata jaana mo o ka batlang go se apara botshelo jotlhe jwa gago? Nnyaa le e seng! Moaparo o a fetoga. Le fa go ntse jalo, di-tattoo tsone ga di tshwane le diaparo ka gonne go thata go di tlosa mo mmeleng. Mo godimo ga moo, sengwe se o se tsayang “se le sentle tota” fa o le dingwaga tse 16 o ka nna wa fitlhela se sa tlhole se go kgatlha go le kalo fa o na le dingwaga tse 30.
Ba le bantsi ba ikwatlhaela go bo ba ile ba itshwaya mmele ka dilo tse di sa phimogeng tse di fetotseng tebego ya bone. Amy a re: “Ke itirile tattoo pele ke ithuta ka Jehofa. Ke leka go nna ke e fitlhile. Mme ke tlhabiwa ke ditlhong tota fa go ka direga gore ba bangwe mo phuthegong ba e bone.” Seno se go ruta eng? Gore o akanye pele ga o itira tattoo. O se ka wa dira tshwetso e e tla reng moragonyana wa e ikwatlhaela.

FA Julie e ne e le lesea, batsadi ba gagwe ba ne ba letetse ka tlhoafalo nako e ka yone a neng a tla simolola go bua. Mmaagwe Julie o ne a re: “Go utlwa lesea le re ‘Mama’ le ‘Papa’ ke sengwe se se itumedisang thata se go se nang motsadi ope yo o ka se tlhalosang ka botlalo. Fa Julie a ne a mpitsa la ntlha a re ‘Mama,’ go ne go ntse jaaka e kete o ne a ntlamparela a bo a re: ‘O mmè. Ke a go rata e bile ke batla go bua le wena.’ Ke tla nna ke gakologelwa nako eo e e kgethegileng ka dinako tsotlhe.” Ee, ruri go kgona go bua ke mpho e e botlhokwa thata!
Gone ke boammaaruri gore batho ga se bone fela dibopiwa tse di kgonang go buisana. Le fa diphologolo di laolwa ke maikutlo a tlholego, le tsone di na le mefuta mengwe e e tlhomologileng ya puisano. Ka sekai, ngwaga le ngwaga pele fela ga mariga, dinonyane tsa penguin tse di nnang mo segaganeng sa Antarctica, fa di fereana, di tla bo di simolola go tlhaeletsana—mme e se go tlhaeletsana ga go ijesa monate fela. Ka gonne seno se ama mamphorwana a di tlileng go nna le one mo isagweng. Jang?
Fa e namagadi e sena go beela lee, e le naya e tonanyana gore e le tsenye mo kgetsaneng e e fa mpeng ya lone gore e le thuthuse fa yone e ya kwa lewatleng go ya go batla dijo. Fa e sena go nna e tsamaya le go relela ka mpa dikilometara di le 150 e raletse segagane, nonyane eno e namagadi e a boa, morago ga malatsi a a ka nnang 65. Go a gakgamatsa go itse gore e bona jang dinonyane tsa mophato wa yone, mme motho o ipotsa gore, mo gare ga dinonyane tse di diketekete tse di tlhaeletsanang, e kgona jang go bona e tonanyana le lemphorwana la yone le le sa tswang go thuthusiwa? Ka nako ya fa di fereana, nngwe le nngwe ya tsone e tshwara sentle medumo e e dirwang ke nonyane e e fereanang le yone mo e leng gore le fa di sena go kgaogana ka dikgwedi di le dintsi, di kgona go itsane!
Mo godimo ga medumo eno e e tlhomologileng e e sa tshwaneng ya diphologolo, puisano ya tsone e akaretsa go itshikinya mmele, mebala e e ngokang diphologolo tse dingwe, go tsabakela ga diphofa tsa yone le menko e e farologaneng. Mme le fa go ka tswa go le thata go dumela seno, tota le dimela di kgona go buisana mmogo di bo di buisane le diphologolo dingwe, jaaka fa re tla bona. Ee, ruri go buisana go botlhokwa thata mo gare ga mefutafuta ya ditshedi tsa lefatshe tse botshelo jwa dingwe tsa tsone bo ikaegileng ka jwa tse dingwe.
A o batla go ithuta mo go oketsegileng ka mengwe ya mefuta e e gakgamatsang ya puisano mo lefatsheng le le re dikologileng? A o ka rata go tokafatsa tsela e o anaanelang ka yone bokgoni jwa gago jwa go bua le go bo tokafatsa? Ditlhogo tse di latelang di ka go thusa.

GO KA tswa go na le ditshedi di le dintsi mo sekgweng, mo dipoeng kgotsa le eleng mo tshingwaneng ya gago, di tshwaregile ka go buisana. Buka ya The Language of Animals ya re: “Diphologolo di dirisa serwe sengwe le sengwe sa kutlo, di emisa dikarolo dingwe tsa mmele ka tsela e e rileng le go emisa mmele ka boone ka tsela e e rileng; di romela melaetsa le go e amogela ka go dirisa menko e e sa utlwaleng sentle—kgotsa e e utlwalang thata jaaka ya nakedi fa e tshogile; di a tswirinya, di tlhaba mokgosi, di a opela le go lela; di romela le go amogela melaetsa ya tsone ka tsela ya tsone e e kgethegileng ya tlhago; di dira gore mebele ya tsone e tsabakele; di iphetola mmala wa letlalo; ‘di a binabina;’ le go kgwanyakgwanya le go roromisa lefelo le di tsamayang mo go lone.” Mme melaetsa eno yotlhe e raya goreng?
Baitsesaense ba fitlheletse se se kaiwang ke melaetsa e diphologolo di e romelang ka go di sekaseka ka kelotlhoko. Ka sekai, ba lemogile gore fa koko e bona kgano e tla go phamola dikoko tse dingwe, koko e e e bonang e tla bo e tlhaba mokgosi o o reng kuk, kuk, kuk go tlhagisa dikoko tse dingwe. Mme fa e bona segodi, e tla bo e tlhaba mokgosi o moleele. Mokgosi mongwe le mongwe o e o tlhabang, o dira gore tse dingwe tsotlhe di tseye kgato ka bonako go tsamaisana le mokgosi oo, se se bontshang gore dinonyane tseno di na le tsela ya tsone ya go buisana. Go na le dinonyane tse dingwe tse le tsone di ileng tsa lemogiwa gore di kgona go tlhaba mekgosi e e sa tshwaneng go ya ka go farologana ga maemo.
Buka ya Songs, Roars, and Rituals ya re: “Tsela nngwe ya konokono ya go ithuta tsela e diphologolo di buisanang ka yone ke go gatisa modumo wa tsone mo segatisamantsweng o bo o o tshamekela diphologolo tseo go bona gore di itshwara jang.” E ne ya re fa go dirwa diteko ka dikoko ga fitlhelwa dikoko tseno di itshwara ka tsela e e tshwanang le ya dinonyane tsa kwa nageng. Mokgwa ono wa go gatisa modumo le go o tshameka gape o dira le mo digokgong tota. Gore go bonwe gore ke eng se se dirang gore digokgo tse di namagadi di kgatlhegele tse di tonanyana tse di batlang go fereana le tsone—tse di lekang go kgatlha tse di namagadi ka go kgatikanya maoto a tsone a a kwa pele a a tletseng boboa—babatlisisi ba ne ba lekeletsa seno ka go gatisa ka bidio segokgo se se tonanyana mme, ka khomputara ba bo ba ntsha maboa a a tletseng mo maotong a sone. Fa ba ne ba bontsha segokgo se se namagadi bidio eno, ka bonako fela se ne sa felelwa ke kgatlhego. Ba ne ba ithuta eng go tswa mo go seno? Go bonala digokgo tse di namagadi di rata thata tse di tonanyana tse di kgatikanyang maoto a a tletseng boboa!
Diphologolo di le dintsi di romelelana melaetsa ka go ntsha dikhemikale tse di bogale tse di bidiwang di-pheromone, tse gantsi di tswang mo dikgelesweng tse di kgethegileng, kgotsa mo motlhapong wa tsone kgotsa mo mantleng a tsone. Fela jaaka logora le nomoro ya setsha di kgona go bontsha gore setsha ke sa ga mang, monko wa di-pheromone o tshwaya le go bontsha gore lefelo le le rileng ke la diphologolo dingwe. Mme mokgwa ono wa go buisana o dira le mo diphologolong tse di tshwanang le dintša le dikatse. Lefa monko ono o sa bonale, mokgwa ono o o berekang sentle wa go tshwaya lefelo la bonno o dira gore diphologolo tsa mofuta o o tshwanang di se ka tsa atamalana.
Mme monko wa di-pheromone o dira se se fetang fela go tshwaya lefelo. O tshwana le lomati lwa dikitsiso lo lo ntshang tshedimosetso lo diphologolo tse dingwe di lo “balang” ka kgatlhego e kgolo. Buka ya How Animals Communicate e bolela gore go tshwaya lefelo ka monko, “go bonala go akaretsa tshedimosetso e e oketsegileng ka phologolo e e nnang mo lefelong leo, jaaka tshedimosetso e e tshwanang le dingwaga tsa yone, bong jwa yone, maatla a yone le dilo tse dingwe tse e kgonang go di dira, [le] gore e mo seemong sefe sa go gwela . . . Monko o o mo phologolo e tshwaileng lefelo la yone teng o na le tshedimosetso e e botlhokwa ya gore phologolo eo ke ya mofuta ofe.” Go a utlwala go bo diphologolo dingwe di sa batle go utlwa sepe ka monko o di o tlogelang go tshwaya lefelo la tsone—sengwe se batlhokomedi ba dizuu ba se itseng sentle. Batlhokomedi ba dizuu ba lemogile gore fa ba sena go tlhatswa mafelo a diphologolo di kampeletsweng mo go one, diphologolo ka bontsi di boa gape di tshwaya lefelo la tsone ka bonako. Eleruri, “fa monko wa tsone o seyo, go di ngomola pelo e bile go ka dira gore di itshware ka tsela e e sa tlwaelegang tota le gore di se ka tsa bo tsa tsala,” go bolela jalo buka e e nopotsweng fa godimo.
Gape di-pheromone di na le seabe se se botlhokwa thata le mo ditshenekeging. Ka sekai, di-pheromone tse di tsibosang ditshenekegi tse dingwe, di dira gore ditshenekegi tseno di tswe letsholo di tlhasele. Di-pheromone tse di bitsang tse dingwe, di dira gore ditshenekegi tse dingwe di kgobokanele kwa go nang le dijo gone kgotsa kwa lefelong le le siameng la bonno. Di akaretsa di-pheromone tse di bontshang gore tshenekegi ke ya bong bofe, tse ditshedi dingwe di di tsibogelang ka bonako. Diboko tse di tonanyana di na le dinakana tse pedi tse di tshwanang le makakaba a ditlhare tse dinnye tsa fern. Dinakana tseno di kgona go utlwa ka bonako mo e leng gore di kgona go lemoga molekhule o le mongwe fela wa pheromone e namagadi! Dimolekhule dingwe di le 200 di tla dira gore e tonanyana e simolole go batla e namagadi. Le fa go le jalo, puisano e e diregang ka dikhemikale ga e fitlhelwe fela mo diphologolong.
A o ne o itse gore dimela di ka kgona go buisana ka botsone le go buisana le diphologolo tse dingwe? Makasine wa Discover o bolela gore babatlisisi ba kwa Netherlands ba lemogile gore dimela tsa lima bean fa di tlhaselwa ke digokgo tse di jang dijalo, di ntsha khemikale e e bontshang gore di tlaletswe, e e ngokang diboko tse dingwe tse di jang segokgo se se jang dijalo. Ka tsela e e tshwanang, fa mmidi, motsoko le dimela tsa tlhale di tlhaselwa ke diboko, di ntsha dikhemikale tse di ngokang meruthwane—mmaba o mogolo wa diboko. Mmatlisisi mongwe o ne a re: “Dimela ga di re fela, ‘Ee, ba nkutlwisa botlhoko,’ gape di bolela gore ke mang yo o di utlwisang botlhoko. Seno ke mokgwa o o kgatlhang le o o raraaneng wa go buisana.”
Go buisana ga dimela ka botsone le gone go gakgamatsa tota. Go ya ka Discover, babatlisisi ba ile ba “bona ditlhare tsa mogokare, tsa popoleri, tsa alder le tsa birch di reeditse tse dingwe tsa mofuta wa tsone le dipeo tsa barele di buisana le dipeo tse dingwe tsa barele. Mo kgannyeng nngwe le nngwe, dimela tse di senyegileng, e ka ne di jelwe ke diboko, di na le mothuthuntshwane kgotsa mouta, [kgotsa] di tletse ka digokgo tse di jang dijalo, . . . di romela dikhemikale tse go bonalang di dira gore dijalo tse di fa gaufi tse di iseng di senyege di itshireletse ka bonako.” Tota le dimela tse di sa tshwaneng le tsone, le tsone di ne tsa tsibogela dikhemikale tse di dirang gore dimela tseo di itshireletse.
Fa semela se tlhaselwa kgotsa se tlhagisiwa gore se tlile go tlhaselwa, se simolola go itshireletsa. Se itshireletsa ka go ntsha botlhole jo bo bolayang ditshenekegi kgotsa ka go ntsha dikhemikale tse di dirang gore motlhasedi a se ka a kgona go sila semela seno fa a sena go se ja. Patlisiso e e tla dirwang mo isagweng ka kgang eno e ka felela ka gore go bonwe dilo di le dintsi tse di gakgamatsang, tse dingwe tsa tsone di ka solegelang temothuo molemo.
Moitseikholoji Susan Tweit o ne a kwala jaana mo setlhogong se se buang ka dirurubele tse di kgonang go ntsha lesedi: “Lesedi la tsone le le nyedimang, le ne la kgabisa tikologo e re nnang mo go yone.” Tweit a re dirurubele tseno di buisana ka go dirisa lesedi “ka ditsela tse di farologaneng tse di jaaka go tsabakedisa lesedi fela go go sa reng sepe e le fa di tlhagisa tse dingwe ka kotsi e e tlang go ya go lesedi le le tsabakelang ka tsela e e raraaneng e le fa di bitsa tse dingwe tse di tlileng go nna balekane ba tsone.” Mmala wa lesedi la tsone o a farologana, go simolola ka o motala go isa go o o serolwana le wa namune. Ka ntlha ya gore tse dinamagadi ga se gantsi di fofa, bontsi jwa lesedi le re le bonang le benya ke la tse di tonanyana.—Bona lebokoso le le reng, “Lesedi le le Seng Mogote la Serurubele.”
Sengwe le sengwe sa mefuta e le 1 900 ya dirurubele tseno, se bentsha lesedi la sone ka tsela e e sa tshwaneng le ya se sengwe. Se ka nna sa bentsha lesedi la sone ka ditsela di le tharo tse di sa tshwaneng, morago ga motsotswana mongwe le mongwe kgotsa go feta, kgotsa sa bentsha lesedi la sone se sa kgaotse. Fa di batla molekane, e tonanyana e nna e fofafofa e bentsha lesedi go bontsha gore e batla molekane. Makasine wa Audubon wa re: “Serurubele se se namagadi se lemoga go benya gono se bo se araba ka go re, ‘Ke fano’ ka go bentsha lesedi la sone ka tsela e e tla lemogwang fela ke serurubele sa mofuta wa sone.” Se se tonanyana se tla bona fa seno se se laletsa mme se bo se fofela kwa go sone.
David Attenborough mo bukeng ya gagwe ya The Life of Birds a re: “Ga go na phologolo epe e e ka ntshang molodi o o monate wa dinonyane ka lobaka lo lo rileng ka ditsela tse di farologaneng le tse di raraaneng jaaka dinonyane.” Melodi ya nonyane ga e simologe mo mometsong mme e tswa mo serweng se se bidiwang syrinx, se se mo teng ga sehuba sa nonyane gaufi le mosele o phefo e tsamayang ka one o o kgaoganang go nna mesele e mebedi pele o tsena ka makgwafo.
Mengwe ya melodi eno dinonyane di nna le yone go tloga fela fa di tsalwa mme mengwe ya yone di e ithuta go tswa mo batsading. Ka jalo, tota le dinonyane tsa mofuta o o tshwanang di ka ntsha molodi o o sa tshwaneng go ya ka lefelo le di leng mo go lone. Buka ya The Life of Birds ya re: “Dinonyane tse dintsho ke lotsalo lwa tse di neng tsa isiwa kwa Australia ka lekgolo la bosomeleborobongwe la dingwaga gore di ye go itumedisa Bayuropa ka molodi wa tsone, jaanong molodi wa tsone o tshwana le wa tsa Australia.” Melodi e e monate ya nonyane e e mogatla moleele, e go bolelwang e le melodi e e raraaneng le e e monate go gaisa ya melodi ya dinonyane tsotlhe, bontsi jwa yone e ithutiwa mo dinonyaneng tse dingwe. Tota e bile, dinonyane tse di mogatla moleele di kgona go etsisa mo e leng gore di ka kgona go etsa modumo mongwe le mongwe o di o utlwang—go akaretsa modumo wa diletswa tsa mmino, wa dintša tse di bogolang, wa dialama, wa go rema ka selepe le o o dirwang ke khamera fa e tsaya ditshwantsho! Gone mme, e etsa medumo eno yotlhe fela ka boikaelelo jwa gore e kgatlhe e e tla nnang molekane wa yone.
Dinonyane tsa phaphadikota, tse gantsi di dirisang melomo ya tsone go batla dijo, ke dinonyane tse di opelang monate tse di romelelang tse dingwe melaetsa ka go kgwanyakgwanya kota kgotsa kala ya setlhare e e phanyegileng e e ntshang modumo di dirisa melomo ya tsone. Attenborough a re dingwe di ka “dirisa didirisiwa tse disha . . . , marulelo a disenke kgotsa peipe ya setofo e e ntshang mosi.” Gape dinonyane di buisana ka go lebana, di opela kgotsa di sa opele. Ka sekai, di ka nna tsa romelelana melaetsa ka go tsharolola diphuka tsa tsone tse di mebalabala.
Fa nonyane e tonanyana ya kwa Australia e e bidiwang palm cockatoo e itsise tse dingwe lefelo la yone, e ka go direla dikgakgamatso—ka go kgwanyakgwanya ka molomo, go dirisa molodi, moribo le ka go tsharolola diphuka tsa yone. E roba kala e e tla kgonang go e tshwara, e bo e e tshwara ka monoto wa yone e bo e kgwanyakgwanya kutu ya setlhare se se suleng ka kala eo. Mo godimo ga moo, e tsharolola diphuka tsa yone, e bo e gogomosa sehuba, e thukutha tlhogo e bo e tlhaba mokgosi—ruri go a kgatlha go e leba fa e dira jalo!
Melodi ya dinonyane dingwe e lemogiwa ke diphologolo tse dingwe. Tsaya ka sekai nonyane e e bidiwang tshetlho e e ratang go lela gore e bontshe nonyane ya losika lwa dikgano e leng matshwane, kwa setlhare se se nang le mamepe se leng gone. Fa nonyane eno e nna mo setlhareng kgotsa gaufi le sone, e tlhaba mokgosi o o farologaneng o e keteng wa re, “O gaufi le mamepe!” Nonyane e e bidiwang matshwane e bona setlhare seo, e bo e bula kutu ya sone ka menoto ya yone e bo e ja mamepe.
Fa e sa le go tlhamiwa di-hydrophone, e leng metšhine e e dirisiwang go reetsa medumo mo metsing, babatlisisi ba ile ba gakgamadiwa ke go utlwa medumo e le mentsi e e tswang mo lewatleng. Medumo e e farologaneng, go simolola ka ya go suma go fitlha ka ya go ngaola tota le ya go bokolela, e mentsi mo e leng gore batho ba ba tsamayang ka disapomarine ba dirile gore disapomarine tsa bone di ntshe medumo e e tshwanang le ya tsone gore di se ka tsa utlwala fa di duma. Mme ditlhapi le tsone di kgona go ntsha medumo e e farologaneng. Moitsethuto wa ditshedi tsa lewatle e bong Robert Burgess o bolela jaana mo bukeng ya gagwe ya Secret Languages of the Sea: “Fa tlhapi e nngwe e ‘rora, e tsirima, e bogola,’ e bo e boeletsa modumo oo gape, e nngwe e ka nna ya ‘tsirima le go dira modumo wa go thwanya,’ e bo e dira ‘modumo wa go gotlhega’ e ntse e o boaboeletsa.”
E re ka tlhapi e sena dirwe tsa go ntsha modumo, e o ntsha jang? Burgess a re dingwe tsa ditlhapi tseno di dirisa mesifa “e e tshwaraganeng le serwe se se budulogileng jaaka balunu se se di thusang go thuma, mme mesifa eno e roromise serwe seno” gore se ntshe modumo o o utlwalang jaaka meropa. Ditlhapi tse dingwe di gotlhanya meno kgotsa di bula le go tswala makgwafo a tsone ka modumo o mogolo wa go thunya le wa go phantsha. A seno ke “motlotlo” o o sa kayeng sepe fela? Ga go bonale jalo. Burgess o bolela gore fela jaaka diphologolo tsotlhe, tlhapi e ntsha medumo gore e “ngoke tlhapi ya bong bo sele, gore e itshireletse, e ntsha modumo le fa e buisana le tse dingwe tota le fa e tshosetsa tse dingwe.”
Gape tlhapi e kgona go utlwa sentle. Tota e bile, ditshedi di le dintsi di na le ditsebe tsa kafa teng mmogo le disele tse di bonako go utlwa kgatelelo tse di kafa matlhakoreng a tsone. Disele tseno di kgona go utlwa kgatelelo ya makhubu e e bakiwang ke modumo o o tsamayang mo metsing.
Porofesa wa puo e bong Noam Chomsky o ne a kwala jaana: “Fa re ithuta puo ya batho, re atamela gaufi le se bangwe ba ka se bitsang ‘dinonofo tse di tlhomologileng tsa motho,’ e leng dinonofo tse di tlhomologileng tsa mogopolo tse kafa re itseng ka gone di fitlhelwang fela mo mothong.” Barbara Lust, porofesa wa puo le kgolo ya batho, o ne a re: “Bana ba ba ka nnang dingwaga tse 3 ba setse ba na le kitso e e gakgamatsang ya kafa puo e bopegileng ka gone le ya kafa diele di raraaneng ka gone, mme kitso eno e raraane e bile e opa kgomo lonaka mo e leng gore ga go na yo o itseng gore ba e bone jang.”
Le fa go ntse jalo, Baebele e re tlhalosetsa ka tsela e e utlwalang sentle gore go tla jang gore batho ba bo ba na le mpho eno e e gakgamatsang ya puo. Ya re Mmopi, Jehofa Modimo, yo o dirileng batho mo “setshwanong” sa gagwe ke ene a ba neileng mpho eno. (Genesise 1:27) Mme dinonofo tsa bomodimo di bonala jang mo bokgoning jwa rona jwa go bua?
Ka sekai, akanya ka go naya dilo maina. Porofesa yo o ithutang ka puisano e bong Frank Dance o kwadile gore batho “ke bone fela dibopiwa tse di kgonang go raya dilo maina.” Dikwalo di bontsha sentle gore bokgoni jwa go dira jalo ke nonofo ya bomodimo. Mo tshimologong ya pego e e malebana le popo, Baebele e re bolelela gore Modimo o ne a bitsa “lesedi Motshegare, mme lefifi lone a le bitsa Bosigo.” (Genesise 1:5) Go ya ka Isaia 40:26, go bonala Modimo a ne a naya naledi nngwe le nngwe leina la yone—a tiro e e gakgamatsang ruri!
Fa Modimo a sena go bopa Adame, tiro ya ntlha e a neng a mo neela yone e ne e le ya go naya diphologolo maina. A bo tiro eo e ile ya gwetlha maatla a ga Adame a go sekaseka dilo ka kelotlhoko le bokgoni jwa gagwe jang ne! Moragonyana, Adame o ne a raya mosadi wa gagwe leina a re Efa. Le ene o ne a bitsa ngwana wa bone wa ntlha Kaine. (Genesise 2:19, 20; 3:20) Fa e sale ka nako eo, batho ba lekile go naya sengwe le sengwe fela se ba se bonang leina—gore puisano e nne motlhofo. Ee, akanya kafa go buisana go ka bong go le boima ka teng fa go ka bo go se na maina.
Kwa ntle ga go nna le bokgoni le keletso ya go naya dilo maina, batho ba na le bokgoni jo bongwe jo bontsi jwa go buisana, e seng fela ka molomo. Eleruri, re kgona go buisana ka dilo di le dintsi thata, go simolola ka dikgopolo tse di raraaneng go fitlha ka maikutlo a a bonolo. Le fa go ntse jalo, go na le puisano e e fetang tseno tsotlhe jaaka fa re tla tloga re bona.

MO DIBOPIWENG tsotlhe tsa lefatshe, batho ke bone fela ba ba sa kgotsofaleleng gore ba bo ba buisana ba le bosi fela. Go sa kgathalesege gore batho ke ba setšhaba sefe, ba na le maemo afe mo setšhabeng, ke ba bong bofe kgotsa ba rutegile go le kana kang, ba bontshitse gore ba na le keletso e ba tshotsweng ba na le yone ya go buisana le motho yo mogolo thata, e bong Modimo.
A eno ke tumelo fela e e seng ya sepe? Gotlhelele nnyaa! Jaaka go tlhalositswe mo setlhogong se se fetileng, Modimo o bopile batho mo setshwanong sa gagwe. O tsentse mo go rona bokgoni jwa go tlhaloganya dilo tsa semoya. Seno se akaretsa keletso ya go buisana le ene jaaka Rraarona wa selegodimo. (Genesise 1:27; Mathaio 5:3) Tota e bile, Modimo o leba go buisana le ene go le botlhokwa mo e leng gore o bolelwa e le “Moutlwi wa thapelo.”—Pesalema 65:2.
Ruri ke tshiamelo go rapela Mothatayotlhe! Batho ba le bantsi ba tla go tsaya e le tshiamelo go buisana le motho wa maemo a a kwa godimo mo sephiring, jaaka moporesidente kgotsa tonakgolo. Le fa go ntse jalo, Jehofa Modimo ke motho yo mogolo mo lobopong! Mme ga re tlhoke go mo itsise pele gore re batla go buisana le ene. Re ka rapela nako nngwe le nngwe, gongwe le gongwe. Re ka kgona go rapela Modimo ka go buela mo pelong. (1 Samuele 1:12-15) Le fa go ntse jalo, Jehofa o batla gore re nne peloephepa le gore re mo reetse ka boikobo. (Mika 6:8; Mathaio 6:5-13) Tota e bile, puisano e e molemo ke selo se se amang batho ba babedi, a ga go jalo?
Motho a ka reetsa Modimo jang? Selo sa botlhokwa ke go bala le go dirisa dithuto tse di fitlhelwang mo Lefokong la gagwe le le kwadilweng, e leng Baebele e e Boitshepo. (2 Timotheo 3:16; 2 Petere 1:20, 21) Jesu o ne a re: “Motho o tshwanetse go tshela . . . ka lefoko lengwe le lengwe le le tswang ka molomo wa ga Jehofa.” (Mathaio 4:4) A o reetsa Modimo ka go bala Lefoko la gagwe le le kwadilweng le go le dirisa?
Jehofa o amogela ba ba buisanang le ene ka metlha e bile ba itumelela “kagiso ya Modimo e e gaisang kakanyo yotlhe.” (Bafilipi 4:6, 7; Diane 1:33) Gape ba na le tebelelo ya go bona botshelo jo bo sa khutleng mo lefatsheng la paradaise, ba sa tlhole ba tlhobaela le go boga jaaka go re diragalela gompieno. (Pesalema 37:29; Johane 17:3) A bo ba ba dirisang mpho eno e e gakgamatsang ya puisano ka tsela e e molemo ba tla bona maduo a a molemolemo jang ne!

GOMPIENO batho ba le bantsi ba tshwanetse go kgaratlha gore ba ipoloke ba le phepa, segolobogolo mo dinageng tse mo go tsone go se nang metsi a a lekaneng a a phepa le thulaganyo e e siameng ya go tsamaisa leswe. Le fa go ntse jalo, go ipoloka o le phepa go botlhokwa. Go fopholediwa gore palo e e fetang halofo ya malwetse le dintsho tsa bana di bakiwa ke megare e e tsenang mo maganong a bone ka ntlha ya diatla tse di leswe kana dijo le metsi a a seng phepa. Malwetse a le mantsi, segolobogolo letshololo, a ka tilwa fa go dirisiwa dikakantsho tse di latelang tse di kwadilweng mo go Facts of Life, e leng kgatiso nngwe ya United Nations Children’s Fund.
Megare e le mentsi e fitlhelwa mo mantleng. Fa megare e e bakang malwetse e tsena mo metsing le mo dijong kana e fitlha mo diatleng, mo didirisiweng kana mo mafelong a go apeelwang le a go jelwang mo go one, e ka tsena mo leganong, motho a a metsa, mme seo se ka baka malwetse. Tsela e e molemolemo ya go thibela megare e e ntseng jalo gore e se ka ya anama ke go latlha mantle otlhe. Mantle a batho a tshwanetse go latlhelwa mo ntlwaneng ya boithomelo. Tlhomamisa gore ga go na mantle a diphologolo gaufi le ntlo, mo ditselaneng kana mo mafelong a bana ba tshamekelang mo go one.
Fa go se nang ntlwana ya boithomelo gone, katela mantle ka bonako. Gakologelwa gore mantle, tota le a masea, a na le megare e e ka bakang malwetse. Mantle a bana le one a tshwanetse go latlhelwa mo ntlwaneng ya boithomelo kana a katelwe.
Phepafatsa ntlwana ya boithomelo ka metlha. Fa o dirisa ntlwana ya mosima, e khurumetse sentle mme fa o dirisa e leswe la yone le tsamaisiwang ka metsi, tsamaisa metsi ka dinako tsotlhe.
O tshwanetse go tlhapa diatla ka dinako tsotlhe. Go di tlhapa ka metsi le sesepa go tlosa megare. Ga go a lekana go tlhapa diatla ka metsi fela—o tshwanetse go gotlha diatla tsoopedi ka sesepa kana molora.
Go botlhokwa gore o tlhape diatla fa o tswa kwa ntlwaneng ya boithomelo le fa o sena go tlhakola lesea kana ngwana. Gape, tlhapa diatla fa o sena go tshwara diphologolo, pele ga o tshwara dijo, le pele ga o jesa bana.
Go tlhapa diatla go thusa go sireletsa batho mo dibokong tse di ka bakang malwetse. Diboko tseno di dinnye thata mo di ka bonwang ka maekorosekopo fela. Diboko tseno di tshela mo mantleng le mo motlhapong, mo metsing a a fa godimo, mo mmung le mo nameng e e sa apewang le e e sa butswang sentle. Tsela e e molemolemo ya go thibela diboko go tsena mo mmeleng wa gago ke ka go tlhapa diatla. Gape, o ka thibela diboko tse di gaufi le matlwana a boithomelo go tsena mo mmeleng wa gago ka go rwala ditlhako fa o le gaufi le ntlwana ya boithomelo.
Bana ba rata go tsenya diatla tsa bone mo leganong, ka jalo ba tlhapise diatla ka dinako tsotlhe, segolo jang fa ba sena go ya ntle le pele ba ja. Ba rute go itlhapisa diatla le gore ba se ka ba tshamekela gaufi le ntlwana ya boithomelo kana gaufi le mafelo a go ya ntle.
Tlhapa sefatlhego sa gago ka sesepa le metsi letsatsi le letsatsi gore matlho a gago a se ka a tsenwa ke megare. Difatlhego tsa bana le tsone di tshwanetse go tlhapisiwa. Sefatlhego se se leswe se ngoka dintsi tse di rwalang megare. Megare eno e ka baka malwetse a matlho le eleng go go foufatsa.
Tlhatlhoba matlho a bana ba gago ka metlha. Matlho a a itekanetseng, a bongola e bile a a phatsima. Fa matlho a omile, a le mahibidu, kana a le botlhoko kana fa a na le molaka, ngwana o tshwanetse go tlhatlhobiwa ke modiredi wa tsa boitekanelo kana ngaka.
Gantsi malapa ga a nne le malwetse a mantsi fa ba dirisa metsi a a phepa e bile ba a boloka a le phepa. Metsi a gago a ka nna phepa fa a tswa mo diphaepeng tsa metsi tse di agilweng sentle kana mo dipetseng le mo metsweding e e phepa ya metsi. Go ka direga gore metsi a a tswang mo makadibeng, mo dinokeng kana mo ditankeng kana dipetse tse di bulegileng a se ka a nna phepa, mme a ka phepafadiwa ka go a bedisa.
Dipetse di tshwanetse go khurumelwa. Dikgamelo, megala le dijeke tse di dirisiwang go ga le go boloka metsi di tshwanetse go tlhatswiwa ka metlha le go bewa mo lefelong le le phepa, e seng fa fatshe. Diphologolo ga di a tshwanela go atamela metswedi ya metsi a a nowang e bile ga di a tshwanela go tsena mo ntlong. O se ka wa dirisa dibolayaditshenekegi kana dikhemikale gaufi le metsi a a nowang.
Mo ntlong, metsi a tshwanetse go bolokiwa mo kgamelong e e phepa e e khurumelwang. Go molemo go nna le kgamelo e e nang le pompo. Fa e se na pompo, dirisa sego kana senwelo se se phepa go ga metsi. Le ka motlha metsi a a nowang ga a tshwanela go tshwarwa ka diatla tse di leswe.
O ka bolaya megare ka go apaya dijo gore di butswe sentle. Dijo, segolobogolo nama ya koko, di tshwanetse go apewa gore di butswe sentle. Megare e ata ka bonako mo dijong tse di bothitho. Ka jalo, dijo di tshwanetse go jewa ka bonako fela fa di sena go apewa. Fa go tlhokega gore o emise dijo go feta diura tse pedi, tlhomamisa gore o di beye mo lefelong le le fisang kgotsa le le tsididi. Gape, fa go tlhokega gore o beye dijo tse di apeilweng gore di jewe ka nako e nngwe, di khurumetse. Go dira jalo go sireletsa dijo gore di se ka tsa tsenwa ke dintsi le ditshenekegi. Omosa dijo gape pele o di ja.
Mashi a letsele ke one a a sireletsegileng e bile a siametse masea le bana ba bannye. Mashi a diphologolo a a sa tswang go apewa a botoka go na le mashi a a sa apewang. Tila go dirisa mabotlele a go anyisa, ntle le fa o tla a tlhatswa ka metsi a a bedisitsweng nako le nako fa o a dirisa. Gantsi mabotlele a go anyisa a rwala megare e e ka bakang letshololo. Go botoka go anyisa ngwana kana go mo jesa ka kopi e e phepa.
Tlhatswa maungo le merogo ka metsi a a phepa. Go botlhokwa go dira jalo segolo jang fa di jesiwa masea le bana ba bannye di le tala.
Dintsi, mafele, magotlo le dipeba di rwala megare tsotlhe fela. Ditshedi tseno di rata mo go leng matlakala gone. Fa go se na thulaganyo ya go rwala matlakala mo o nnang gone, latlhela matlakala mo khuting, mo a ka katelwang gone kana a fisiwa letsatsi le letsatsi. Boloka ntlo ya gago e le phepa, e se na matlakala le metsi a a leswe.
Fa o dirisa dikakantsho tseno ka metlha, o tla fitlhela gore go ise go ye kae e tla bo e le karolo ya botshelo jwa gago jwa letsatsi le letsatsi. Ga go thata go di latela e bile ga o tlhoke madi a mantsi go di dirisa, mme di tla sireletsa boitekanelo jwa gago le jwa ba lelapa la gago.

“KE TLA itse leng gore dikeletso tsa me tsa tlhakanelodikobo ke dife?” Go ne ga kwala jalo mosetsanyana wa dingwaga tse 13 a kwalela kholomo e e nayang basha ba dingwaga tsa bolesome dikgakololo. Potso ya gagwe e tsamaisana le boikutlo jwa ba le bantsi ba ba akanyang gore batho ba gololesegile go tlhopha mokgwa mongwe le mongwe fela wa tlhakanelodikobo o ba batlang go tshela ka one.
Batho bangwe ruri ba ka tswa ba tlhakane tlhogo malebana le maikutlo a bone a tlhakanelodikobo. Ba bangwe ba amogela mekgwa e mengwe ya botshelo e e jaaka bosodoma ba sa fitlhe. Mme ba bangwe bone ba itshwara jaaka batho ba bong bo sele e bile ba apara jaaka bone ka tshosologo. Ba bangwe ba iphetola bong ka go arwa. Gape go na le batho ba ba tatalalang gore bagolo ba tshwanetse ba letlelelwa go tlhakanela dikobo le bana.
A ruri mekgwa ya tlhakanelodikobo le ya bong ke dilo tse motho a tshwanetseng a di itlhophela? Lefoko la Modimo la reng ka dikgang tseno?
Go ya ka buka ya Baebele ya Genesise, Modimo ka boene o ne a dira gore go nne le dipharologano fa gare ga banna le basadi. Pego eo ya re: “Modimo a bopa motho mo setshwanong sa gagwe . . . A ba bopa monna le mosadi. Mo godimo ga moo, Modimo a ba segofatsa mme Modimo a ba raya a re: ‘Atang lo ntsifale lo tlatse lefatshe lo bo lo le fenye.’”—Genesise 1:27, 28.
Modimo o ne a bopa batho ba na le kgololesego ya go itlhophela mme a ba naya ditshono tsa gore ba dirise kgololesego ya bone. (Pesalema 115:16) E re ka motho a ne a neilwe boikarabelo jwa go tlhokomela dilo tse dingwe tsotlhe tse di tshelang mo lefatsheng, o ne a ba a letlwa go di tlhophela maina a a di tshwanetseng. (Genesise 2:19) Le fa go ntse jalo, fa e le ka dikgang tse di amanang le dikeletso tsa tlhakanelodikobo, Modimo o ne a naya ditaelo tse di tlhomameng.—Genesise 2:24.
Ka ntlha ya go tlhoka kutlo ga ga Adame, rotlhe re ruile bosaitekanelang. Ke gone ka moo re tshwanetseng go lwantsha makoa a senama le dikeletso tse di nonofileng tse di sa tsamaisaneng le boikaelelo jwa Modimo jwa kwa tshimologong. Ka jalo, mo melaong e Modimo a neng a e naya batho ba gagwe a dirisa Moshe, o ne a tlhalosa mekgwa ya tlhakanelodikobo e e neng e mo ferosa sebete—boaka, go tlhakanela dikobo le mongwe yo o gaufi le wena ka losika, bosodoma le go tlhakanela dikobo le diphologolo. (Lefitiko 18:6-23) Gape Modimo o ne a iletsa ka tlhamalalo gore motho a se ka a apara jaaka motho wa bong bo sele gore a tle a dire boitsholo jo bo sa siamang. (Duteronome 22:5) Gangwe le gape Baebele e ruta gore mokgwa o le osi fela wa tlhakanelodikobo o o amogelwang ke Modimo ke wa banyalani ba e leng batho ba bong jo bo sa tshwaneng. (Genesise 20:1-5, 14; 39:7-9; Diane 5:15-19; Bahebera 13:4) A ditekanyetso tse di ntseng jalo di a utlwala?
Baebele e tshwantsha seemo sa motho fa pele ga Mmopi wa gagwe le mmopa o o mo diatleng tsa mmopi wa letsopa. Ya re: “Motho ke wena, tota o mang go bo o araba Modimo? A selo se se bopilweng se ka raya yo o se bopileng sa re, ‘Ke ka ntlha yang o ne o ntira ka tsela eno?’” (Baroma 9:20) Tsela e Modimo a bopileng banna le basadi ka yone e bontsha sentle gore ke ga tlholego gore monna le mosadi ba nne le keletso ya go tlhakanela dikobo mmogo. Ka jalo go eletsa go tlhakanela dikobo le motho wa bong jo bo tshwanang le jwa gago, le phologolo, kgotsa le ngwana ga se ga tlholego.—Baroma 1:26, 27, 32.
Ka ntlha ya lebaka leo, batho ba ba latelang mekgwa e e ntseng jalo ya tlhakanelodikobo e e seng ya tlholego ba ganetsana le Modimo. Baebele e na le tlhagiso eno: “A bo go latlhega ene yo o neng a ganetsana le Mmopi wa gagwe, jaaka kapetla ya sejana sa letsopa e ganetsana le dikapetla tse dingwe tsa sejana sa letsopa sa mmu! A letsopa le ka raya mmopi wa lone la re: ‘O dira eng?’” (Isaia 45:9) Ruri go a utlwala gore Mmopi wa batho e nne ene a nayang ditaelo mo dikgannyeng tsa tlhakanelodikobo. A mme ga go utlwale gore batho ba tshwanetse go latela kaelo eo?
Mokwadi wa Baebele e bong Paulo o ne a dirisa setshwantsho se se tshwanang le seo fa a ne a kaela Bakeresete ka boitshwaro jwa tlhakanelodikobo. O ne a re: “Mongwe le mongwe wa lona a itse kafa a ka tsholang sejana sa gagwe ka gone se le boitshepo e bile se tlotlega, e seng mo go eletseng tlhakanelodikobo ka bopelotshetlha.” (1 Bathesalonika 4:4, 5) Paulo o tshwantsha mmele wa motho le sejana. Go tshola sejana seo go kaya go dira gore dikakanyo le dikeletso tsa gago di tsamaisane le melao ya Modimo ya boitsholo.
Ke boammaaruri, go ka nna ga se ka ga nna motlhofo go dira jalo. Go a utlwala gore motho yo o ileng a sotliwa ka tlhakanelodikobo a le monnye, mongwe yo batsadi ba gagwe kgotsa batlhokomedi ba bangwe ba ileng ba mo naya dikao tse di sa siamang tsa bong, kgotsa mongwe yo o neng a bona ditshwantsho tse di hepisang a sa le mmotlana a bo a ka nna le mathata. Dilo tse di amanang le dijini, dihoromone le tlhaloganyo le tsone di ka dira gore motho a nne le maikutlo a a sokameng ka tsa tlhakanelodikobo. Le fa go ntse jalo, go a gomotsa go itse gore Mmopi wa rona a ka thusa ba ba tlhokang thuso a bo a ba tshegetse.—Pesalema 33:20; Bahebera 4:16.
Pele mmopi a ka simolola go bopa, letsopa le tshwanetse la bewa fa gare ga leotwana le a le dirisang. Go tswa foo, fa leotwana le ntse le dikologa, mmopi ka botswerere o le tobetsa go se kae ka menwana gore le nne le popego e a e batlang. Pele re ka bopega go nna batho ba ba itumedisang Modimo, re tshwanetse ra tshela matshelo a rona go dumalana le melaometheo le melao e e sa fetogeng ya Modimo. Fa re setse re simolotse go dira boiteko, Modimo ka lorato o re bopa ka bonolo a dirisa Baebele, moya wa gagwe o o boitshepo le bokaulengwe jwa Bokeresete. Go tswa foo motho o simolola go utlwa gore tota Modimo o amega ka ene mo botshelong jwa gagwe.
Gone ke boammaaruri gore re tshwanetse ra ikanya botlhale jwa Mmopi, re dumela gore o itse se se re siametseng. Re ka kgona go mo ikanya jalo fa re rapela le fa re ithuta Baebele ka tlhoafalo. Fa motho yo o lebanang le kgang ya maikutlo a a sa siamang a tlhakanelodikobo a na le boikanyo joo go tla nna motlhofo gore Jehofa a mmope. Lokwalo lwa 1 Petere 5:6, 7 lwa re: “Jalo, ikokobetseng kafa tlase ga seatla se se thata sa Modimo, gore a tle a lo godise mo nakong e e tshwanetseng; lo ntse lo latlhela tlhobaelo yotlhe ya lona mo go ene, ka gonne o a lo kgathalela.”
Go bala Baebele ka metlha go dira gore re itse batlhanka ba bantsintsi ba ba ikanyegang ba Modimo ba ba neng ba lwantsha dikeletso tsa nama mme ba sa ineele. A bo dikai tseo di kgothatsa jang ne! Re kgona go bona kafa ka dinako tse dingwe moaposetoloi Paulo a neng a ikutlwa a kgobegile marapo ka teng fa a ne a re: “A nna motho yo o tlhomolang pelo! Ke mang yo o tla nnamolang mo mmeleng o o diragalelwang ke loso lono?” Le fa go ntse jalo, gape o ne a re bolelela se se mo thusitseng thata fa a ne a araba potso ya gagwe a re: “Ke leboga Modimo ka Jesu Keresete Morena wa rona!”—Baroma 7:24, 25.
Le rona re ka dirisa moya o o boitshepo wa Modimo. Ke maatla a magolo a a ka re thusang go fetoga. Moya o o boitshepo o re thusa gore re “latlhe botho jo bogologolo” mme re “apare botho jo bosha jo bo neng jwa bopiwa go ya ka go rata ga Modimo mo tshiamong ya boammaaruri le boikanyegi.” (Baefeso 4:22-24) Rraarona yo o lorato wa selegodimo ga a ke a tlhoka go arabela fa batho ba mo kopa ka bopeloephepa gore a ba neye moya o o boitshepo gore o ba thuse go fetoga. Jesu o re tlhomamisetsa gore Rara o “tla naya moya o o boitshepo ba ba mo kopang.” (Luke 11:13) Le fa go ntse jalo, go botlhokwa gore re rapele re sa kgaotse, jaaka mafoko ano a gagwe a bontsha: “Nnang lo kope, mme lo tla newa.” (Mathaio 7:7) Seno se ka nna jalo bogolo jang fa motho a leka go laola dikeletso tse di maatla tsa tlhakanelodikobo.
Gape Modimo o re thusa ka bokaulengwe jwa Bokeresete jwa boammaaruri, jwa batho ba ba godileng ka ditsela tse di farologaneng. Bakeresete bangwe mo phuthegong ya lekgolo la ntlha la dingwaga kwa Korintha ba ne ba kile ba bo ba le “banna ba ba beetsweng maikaelelo a e seng a tlholego” le “banna ba ba robalang le banna.” Le fa go ntse jalo ba ne ba fetoga. Madi a ga Keresete a ne a ba ntlafatsa, mme ba ne ba amogelega mo matlhong a Modimo. (1 Bakorintha 6:9-11) Bangwe gompieno ba tlhoka go dira diphetogo tse di ntseng jalo. Mme bano ba ka bona thuso mo phuthegong ya Bokeresete gore ba kgone go lwantsha dikeletso tse di bosula.
A seno se raya gore fa motho a nna Mokeresete, ka yone nako eo dikeletso tsotlhe tse di sa tshwanelang di a kgaotsa kgotsa go tlhakana tlhogo ka dikgang tsa bong go a fela? Nnyaa. Go dirisa melaometheo ya Baebele ka dinako tsotlhe go dirile gore bangwe ba kgone go tshela ka tsela e e tlwaelegileng. Le fa go ntse jalo, gantsi Bakeresete bano ba ile ba tshwanelwa ke go lwa letsatsi le letsatsi kgatlhanong le dikeletso tse di sa siamang. Ka gone, batho ba ba ntseng jalo ba direla Modimo le fa ba na le “mutlwa mo nameng” ka tsela ya tshwantshetso. (2 Bakorintha 12:7) Fa fela ba tswelela ba lwantsha dikeletso tse di phoso e bile ba nna le boitshwaro jo bo siameng, Modimo o ba tsaya e le batlhanka ba ba ikanyegang e bile ba le phepa mo matlhong a gagwe. Ba ka leba pele kwa nakong e ka yone mo isagweng batho botlhe ba tla ‘gololwang mo go nneng motlhanka wa go bola mme ba nne le kgololesego e e galalelang ya bana ba Modimo.’—Baroma 8:21.
Ga jaanong, botlhe ba ba ratang go itumedisa Modimo ba tshwanetse ba latela ditekanyetso tsa gagwe tsa tshiamo. Bakeresete ba boammaaruri ba tlhopha go direla Modimo—e seng go latela dikeletso tsa bone tsa bopelotshetlha. Batho ba ba ineelang ka boikokobetso go dira thato ya Modimo mo dikarolong tsotlhe tsa botshelo ba tla duelwa ka go itumela ka bosakhutleng.—Pesalema 128:1; Johane 17:3.

Bala ka kgang ya mosimane mongwe yo o goletseng mo dipoeng tsa Canada le kafa tsela e a godileng ka yone e neng ya mo thapisetsa ka gone go tshela botshelo jwa borongwa mo Afrika.

A O KILE wa akanya gore botshelo jwa batho ba le bantsi bo ka bo bo ntse jang fa go ka bo go se na lookwane lo lo tswang mo mafikeng le dilo tse di dirilweng ka lone?a Oli e e dirilweng ka lookwane lono e dirisiwa go logetsa dikoloi, dibaesekele, diporema le dilo tse dingwe gore ditshipi tsa tsone di se ka tsa gotlhana. Oli e dira gore ditshipi di se ka tsa gotlhana thata, ka jalo e dira gore ditshipi tsa motšhine di se ka tsa senyega ka bonako. Mme ga e dirisediwe seo fela.
Oli e dirisediwa go dira mafura a difofane, a dikoloi le a dithutafatsi. Bontsintsi jwa ditlolo tsa go intlafatsa, dipente, dienke, diokobatsi, menontsha le dipolasetiki mmogo le dilo tse dingwe tse dintsi di na le dilo tse di fitlhelwang mo lookwaneng lono lo lo tswang mo mafikeng. Go ne go ka nna thata gore batho ba le bantsi ba tshele kwa ntle ga oli. Ga go gakgamatse go bo go ya ka buka nngwe go bolelwa gore lookwane lono le dilo tse di bonwang mo go lone lo “dirisediwa dilo di le dintsi thata go feta le fa e le eng mo lefatsheng.” Re bona jang oli? E tswa kae? Batho ba na le lobaka lo lo kana kang ba e dirisa?
Baebele e re bolelela gore dingwaga tse di fetang dikete tse pedi pele ga motlha wa ga Keresete, Noa o ne a ikobela ditaelo tsa Modimo ka go aga sekepe se segolo mme a dirisa tere—e gongwe e dirilweng ka lookwane lo lo tswang mo mafikeng—gore sekepe seno se se ka sa tsena metsi. (Genesise 6:14) Bababelona ba ne ba dirisa dilo tse ba di bonang mo lookwaneng lono go tshasa ditena tsa bone tse di besiwang, Baegepeto bone ba ne ba di dirisetsa go omisa setopo sa motho yo o suleng e bile di ne di dirisiwa ke batho ba bangwe ba bogologolo mo dilong tsa kalafi.
Ke mang yo o neng a ka akanya gore sedirisiwa seno se ne se tla nna botlhokwa jaana mo lefatsheng la gompieno? Ga go ope yo o ka ganelang gore tlhabologo e e leng teng mo madirelong a segompieno e ikaegile ka lookwane lo lo tswang mo mafikeng.
Oli e e tswang mo lookwaneng lono e e dirisediwang go tshuba dipone e dirile gore batho ba dirise oli e ntsi thata. Fa e sale ka lekgolo la bo15 la dingwaga, oli e e epilweng mo didibeng tse di seng boteng e ne ya dirisiwa mo diponeng kwa Baku, e leng motsemogolo wa gompieno wa Azerbaijan. Ka 1650, didiba tse di seng boteng tsa oli di ne tsa epiwa kwa Romania, kwa go neng go dirisiwa oli e e tshwanang le parafini go tshuba dipone. Mo bogareng jwa lekgolo la bo19 la dingwaga, naga eo le tse dingwe kwa Yuropa Botlhaba di ne di setse di na le madirelo a a humileng a oli.
Kwa United States, setlhopha sengwe sa banna ka dingwaga tsa bo1800 se ne sa tsaya matsapa a go batla oli e le fela gore ba kgone go nna le dipone tse di bonesang botokanyana. Banna bano ba ne ba swetsa gore ba ne ba tshwanetse go epa oli gore ba tle ba kgone go nna le parafini e e lekaneng go tlamela dimmaraka ka yone. Ka jalo ka 1859, ba ne ba kgona go epa sediba sa oli kwa Pennsylvania. Batho ba ne ba setse ba simolola go dirisa oli thata ka nako eo. Go ne ga direga eng morago ga moo?

“AGO nne lesedi.” Go ne ga tlhokega motswedi o mosha wa lesedi le le itiretsweng go rarabolola bothata jwa dipone tse di sa tshubeng sentle tse di neng di tshubiwa ka mafura le dilo tse dingwe kwa United States ka lekgolo la bo19 la dingwaga. Tharabololo e ne ya nna eng? Oli! E ne e tla bonwa kae?
Ka 1859, Edwin L. Drake, mokgweetsi wa diterena yo o neng a tlogetse tiro o ne a dirisa enjene e e berekang ka mowa wa metsi a a bolelo go epa sediba sa boteng jwa dimetara tse 22 go ya kwa oling e e sa tlhotlhiwang e e neng ya lemogiwa la ntlha gaufi le Titusville, kwa Pennsylvania, U.S.A. Seno e ne ya nna tshimologo ya motlha wa oli. E re ka oli e ne ya bonwa mo dinageng di le dintsi tsa lefatshe, e ne ya ama ikonomi le dipolotiki fela thata. E ne ya nna motswedi wa maemo a a kwa godimo wa lesedi le le itiretsweng o lefatshe le neng le sa bolo go o letela ka tlhoafalo.
Go ise go ye kae, batho gongwe le gongwe ke fa ba reka ditsha ba bo ba epa didiba mo mafelong a a bidiwang gore ke dikgaolo tsa oli kwa United States. Mo dingwageng tseo, go ne go tlwaelegile go utlwela ka batho ba ba neng ba fetoga bahumi ka bonako le ka ba bangwe ba ba neng ba latlhegelwa ke dikhumo tsa bone. Edwin Drake, monna yo o neng a epa sediba sa ntlha kwa Pennsylvania, ke mongwe wa ba ba neng ba latlhegelwa ke dikhumo tsa bone.
Go sa kgathalesege go gola ka bonako ga dikgwebo tsa oli, go ise go ye kae ke fa madirelo a oli kwa Pennsylvania a fokotsa tlhwatlhwa ya one ya oli. Barele e le nngwe ya oli e ne ya wela kwa tlase go tswa go $20 go ya go disente di le 10! Go tlhagisiwa ga oli ka bontsi le go lekanyediwa ga ditlhwatlhwa tsa yone go ne ga dira gore ditlhwatlhwa di ye kwa tlase mme didiba dingwe di ne tsa felelwa ke oli ka bonako. Pithole City, kwa Pennsylvania, e gone jaanong e leng matlotla ka ntlha ya go felelwa ke oli e re gopotsa seno ka tsela e e kgethegileng. E ne ya agiwa, ya gola mme ya tlogelwa—mo sebakeng se se fetang ngwaga le halofo fela. Ao e ne e tlile go nna mathata a konokono a dikgwebo tsa oli.
Ka 1870, John D. Rockefeller le ditsala tsa gagwe di le mmalwa ba ne ba tlhoma Standard Oil Company. Khampani eno e ne e laola marekisetso a mangwe otlhe a kerosene go fitlha go nna le tse dingwe tse di neng di gaisana le yone, segolobogolo tse di kwa madirelong a oli a Russia. Mongwe wa bagaisani bano e ne e le Marcus Samuel, yo o neng a tlhoma se gompieno se itsegeng e le Royal Dutch/Shell Group. Mo godimo ga moo, ka ntlha ya botlhale jwa bana ba ga Nobel,a go ne ga tlhongwa kgwebo e e gatetseng pele sentle ya oli kwa Russia mme oli ya teng e ne e ntshiwa mo ditsheng tsa naga ya Baku.
Seo e ne e le tshimologo ya dikgwebo tse dintsi tsa oli. Go tloga ka nako eo, go ne ga tlhomiwa mekgatlho gore tlhwatlhwa ya oli le selekanyo se e tlhagisiwang ka sone di se ka tsa fetofetoga. Mongwe wa mekgatlho eno ke Organization of Petroleum Exporting Countries (OPEC), e maloko a yone otlhe a le 11 a nang le mabolokelo a oli e e sa tlhotlhiwang.—Bona lebokoso le le mo tsebeng 7.
Kwa bofelong jwa lekgolo la bo19 la dingwaga, go anama ga motlakase go ne ga batla go dira gore dikgwebo tsa oli di phutlhame. Le fa go ntse jalo, go ne ga dirwa sengwe se se tlhomologileng se se neng sa thibela bothata jono fela thata—mme selo se, e ne e le enjene e gantsi e dirisiwang mo dikoloing. Dikoloi, tse di neng di le gone mo dinageng di le dintsi tsa madirelo kwa bofelong jwa dingwaga tsa bo1920, di ne di tlhoka go dirisa peterolo, e e dirilweng ka lookwane lo lo tswang mo mafikeng. Jaanong go ne go tlhokega oli e ntsi gore dikoloi di kgone go tsamaya, mme e ne e tla bonwa kae?
Fa nako e ntse e ya, go ne ga bonala sentle gore oli e gaisa dikuno tse dingwe tsotlhe mo mebarakeng ya lefatshe fa go ntse go bonwa ditsha tse dingwe tse disha tsa oli—di ka nna 50 000—mo dikarolong tse di farologaneng tsa lefatshe! Le fa go ntse jalo, malebana le go ntshiwa ga oli, lebaka la botlhokwa e ne e se palo ya ditsha tse di neng tsa bonwa mme e ne e le bogolo jwa tsone. Di ne di le bogolo jo bo kana kang?
Ditsha tsa oli tse di ntshang bobotlana dibarele di le dibilione di le tlhano tsa oli e e tswang mo lefatsheng ke tsone tse dikgolo thata mo lenaaneng, mme di latelwe ke ditsha tse di kgonang go ntsha dibarele di le dimilione di le makgolo a matlhano go ya go dibilione di le tlhano. Le fa dinaga dingwe di le 70 di ne di balelwa mo lenaaneng la “U.S. Geological Survey World Petroleum Assessment 2000” e le tse di nang le mabolokelo mangwe a oli, ke dinaga di le mmalwa fela tsa tsone tse di nang le ditsha tse dikgolo tse go epiwang oli mo go tsone. (Bona lebokoso le le mo tsebeng 7.) Ditsha tse dikgolo tse go epiwang oli mo go tsone di fitlhelwa mo mafikeng a kwa Arabia le Iran, e leng karolo e e gaufi le Kgogometso ya Kwa Peresia.
Go sa ntse go batliwa mafelo a mangwe a masha a oli e ka epiwang mo go one. Mme go dirisiwa botegeniki jwa maemo a a kwa godimo. Gone jaanong kgaolo ya Lewatle la Caspian, e dinaga tsa Azerbaijan, Iran, Kazakhstan, Russia, Turkmenistan, le Uzbekistan di leng mo go yone e ngokile bagwebi ba oli. Go ya ka U.S. Energy Information Administration, kgaolo eno e na le bokgoni jo bogolo jwa go ntsha oli le gase ya tlholego. Go sa ntse go sekasekwa go bona gore a oli e ka romelwa kwa dinageng tse dingwe ka ditsela tse dingwe, tse di tshwanang le go feta ka Afghanistan. Mafelo a mangwe a go fitlhetsweng oli e ka bonwa mo go one ke a a kwa Botlhabagare, Greenland le dinaga tsa Afrika. Ntlha e nngwe e e ntseng e akanyediwa ke go fetolwa ga haeterojene le dikhabone go dira maatla le dilo tse dingwe tse di dirisiwang letsatsi le letsatsi.
Baithutajioloji le batho ba ba tlhatlhobang lefatshe ba batlana le mafelo a a ka tswang a na le oli e e sa tlhotlhiwang kafa tlase ga lefatshe. Fa ba sena go lekanyetsa le go tsaya disampole, ba a epa go tlhomamisa gore tota oli e gone. Mo metlheng ya pele, fa o ne o ka epela kwa tlase ka tlhamalalo kwa oli e leng gone o ne o ka tshelwa ke metsi a a nang le seretse le oli, mme seo se dire gore oli e senyege, gape go ne go ka direga gore go thunye. Le fa go ntse jalo, metšhine ya gompieno e e dirisiwang go epa oli e na le didirisiwa tse di lekanyang le dibelefo tse di kgethegileng, e thibela gore seno se se ka sa direga. Gape go a kgonega gompieno gore go epiwe mesima e mennye le e e boteng.
Kgabagare kgatelelo e e dirang gore oli le gase di tswe e a ngotlega mme e tshwanetse go bolokwa e le kwa godimo ka go tsenya metsi, dikhemikale, khabonetaeokosaete kgotsa digase tse dingwe tse di tshwanang le naeterojene. Dioli ga di a tiya ka tsela e e tshwanang go ikaegile ka gore di fitlhelwa mo lefelong lefe. Gantsi, oli e e ratiwang thata ke e e sa tiyang ka gonne e bonwa motlhofo e bile go bonolo go e tlhatswa.
Fela jaaka go ne ga tlhalosa setheo se se bidiwang American Petroleum Institute, botegeniki jwa segompieno bo akaretsa go epa mesima go ya kwa matlhakoreng mme seno se dira gore go se ka ga epiwa didiba di le dintsi. Go epiwa ga oli gaufi le losi lwa lewatle, go go neng ga simolola ka 1947 kwa Kgogometsong ya Mexico, go ne ga oketsa selekanyo se oli e tlhagisiwang ka sone. Gone ke boammaaruri gore mokgwa o o dirisiwang go ntsha oli o ama tlhwatlhwa ya oli fa e sena go tlhatswiwa.b
Ka 1863 kwa Pennsylvania, go ne ga dirwa diphaepe tsa logong tsa bokima jo bonnye gore oli e tsamaisiwe ka tsone, e re ka di ne di le tlhwatlhwa e e kwa tlase e bile di sa imele thata jaaka dibarele tsa dilitara tse 159 tse di neng di pegiwa mo kareng ya dipitse.c Gompieno, go dirisiwa thulaganyo e e raraaneng ya diphaepe, e bile go dirisiwa tse dintsi thata. Go ya ka Association of Oil Pipe Lines, United States ka boyone fela e na le diphaepe di le dintsi tsa lookwane lo lo tswang mo mafikeng tsa dikilometara di le 300 000!
Diphaephe tseo tse di dirilweng segolobogolo ka tshipi ga di ise fela oli e e sa tlhotlhiwang kwa e tlhatswiwang gone mme gape di romela le e e setseng e tlhatswitswe kwa dikgwebong tse dingwe. Botegeniki jwa segompieno jwa diphaepe bo dira gore oli e kgone go romelwa kwa mafelong a mangwe mme o kgona go bona gore e elela ka selekanyo se se kana kang le ka kgatelelo e e kana kang. Gape go na le didirisiwa tse di bidiwang Magnetic Flux Leakage le ultrasonic in-line tse di kgonang go tlhatlhoba diphaephe sekgala sa dikilomitara tse dintsi. Le fa go ntse jalo, modirisi o tla bona sesupo se se bontshang gore phaepe ya lookwane lo lo tswang mo mafikeng e teng kwa tlase ga lefatshe le tlhagiso ya gore go se ka ga epiwa mo lefelong leo.
Le fa thulaganyo ya go tsamaisa oli ka diphaepe e le mosola jalo, ga se thulaganyo e e siameng go le kalo gore oli e ntsi e romelwe ka yone kwa moseja. Mme bagwebi ba metlha ya bogologolo ba ne ba bona tharabololo ya bothata jono—go dirisa dikepe tse dikgolo tsa oli. Tseno ke dikepe tse di dirilweng ka tsela e e kgethegileng tsa boleele jwa dimetara di le 400. Dikepe tseno di dikgolo e bile di kgona go tsamaya di raletse lewatle e bile di kgona go rwala dibarele tsa oli di le milione kgotsa go feta. Ka maswabi, le fa dikepe tseno di lebega di nonofile, di sa ntse di na le bokoa jwa tsone jo bo iseng bo kgone go baakanngwa, jaaka lebokoso le le reng “Dintlha Malebana le go Tshologa ga Oli” le bontsha. Gape go tlwaelegile gore oli e tsamaisiwe ka diketswana le materoko a terena. Le fa go ntse jalo, mokgwa o oli e tsamaisiwang ka one ke bontlhabongwe fela jwa bothata.
Kgabo e nnye ya molelo e e bonwang kwa godimo mo diphaepeng tse di telele e go bontsha lefelo le oli e tlhotlhiwang mo go lone. Mo dikagong tseno tse dikgolo tse di tlhotlhang oli, oli e e sa tlhotlhiwang e a gotediwa e bo e romelwa kwa kagong e e goletseng kwa godimo gore e tlhatswiwe gone, koo e tla fitlhang e kgaoganngwa ka dikarolwana tsa yone tse di farologaneng. Dikarolwana tseno di farologana go simolola ka tse di seng boima thata—jaaka digase tse di tshwanang le butane—go ya go dikarolwana tse di boima tse go dirwang dilogetsi ka tsone le dilo tse dingwe. (Bona tsebe 8-9.) Le fa go ntse jalo, go sala potso eno, A oli e na le melemo ya yone le masula a yone?

DINAGA tse di nang le madirelo di ikaegile go le kana kang ka oli le dikungwa tsa yone? Oli—le gase ya tlholego—di botlhokwa thata mo dinageng tseno, mme seno se dirile gore re nne le “Setšhaba sa Batho ba ba Ikaegileng Thata ka Haeterojene le Khabone,” jaaka fa Daniel Yergin a tlhalosa mo bukeng ya gagwe ya The Prize. Akanya fela ka oli e e gotetsang, dikirisi, bonota, boka, le dilo tse di dirilweng ka dikhemikale tsa lookwane lo lo tswang mo mafikeng—difofane, dikoloi, mekoro, dikgomaretsi, pente, diaparo tsa polyester, diteki, ditshamekisabana, difetolammala, di-asprin, dinkgisamonate, ditlolo tsa go intlafatsa, didisiki, dikhomputara, dithelebishene, difouno. Letsatsi le letsatsi, batho ba le bantsi ba dirisa di le mmalwa tsa dilo di feta 4 000 tse di dirilweng ka dilo tse di tswang mo oling, mme e le dilo tse di amang botshelo jwa rona fela thata gompieno. Mme go tweng ka tshenyo e e sa bolong go nna e bakwa ke oli mo ditsheding tse di farologaneng fa e sale go tloga fela kwa tshimologong ya yone?
Kwa bokhutlong jwa 1940, fa go ne go bonala e kete go tloga go faga ntwa mo gare ga Romania le Hungary, mmusaesi wa mo-Nazi e bong Adolf Hitler o ne a nna bonako go tsereganya. A e ne e le ka gonne a batla go thusa? Se Hitler tota a neng a batla go se dira e ne e le go thibela gore didiba tsa oli tse di kwa Romania di se ka tsa laolwa ke Soviet Union. Gape oli e ne e le yone lebaka la konokono le le dirileng gore Iraq e tlhasele Kuwait ka 1990 ga ba ga feleletsa go tsene le dinaga tse dingwe mo ntweng eo. Mme seno e ne e se bothata jwa dinaga tseno fela. Go diregile gantsi gore go nne le dintwa le go boga e le ka gonne dinaga di batla go laola oli.
Ga se fela gore oli e botlhokwa thata mo botshelong jwa gompieno mme gape e nnile selo se segolo thata mo dipolotiking le mo bathong ba sekae ba ba nang le dithata. Jaaka fa Organization of Petroleum Exporting Countries (OPEC) e ne ya tlhalosa bosheng jaana, oli ga se selo fela se se tlwaelegileng mme “e na le karolo e e botlhokwa thata mo ditogamaanong tsa puso.” Dinaga dingwe di ile tsa dirisa oli go dira gore di nne le thata mo godimo ga tse dingwe, ka go baya dithibelo mo go tsone. Mo godimo ga moo, dirukhutlhi le tsone di ile tsa nna tsa tlhasela didiba tsa oli, mafelo a oli e tlhotlhelwang mo go one, le dikepe tse dikgolo tse e tsamaisiwang ka tsone—mme gantsi go felele ka gore di bake tshenyo e e seng kana ka sepe mo tikologong.
Madirelo a oli le one a ile a pegwa molato wa gore a senyetsa tikologo go ya pele ka go ntsha khabonetaeokosaete, e e ka nnang ya gakatsa go fetofetoga ga tlelaemete mo lefatsheng. Go ya ka pego nngwe ya PEMEX (Mexican Petroleums), e leng mongwe wa mekgatlho e megolo thata e e gwebang ka oli, fa leokwane le le tswang mo mafikeng le ntse le feta mo dikarolong tse di farologaneng tsa go dirwa ga lone gore e nne oli, le nna le ntsha leswe. Le mororo leokwane la peterole gone jaanong le le phepanyana go feta pele—mo e ka nnang dingwaga di le thataro fa e sale ka Kopanokgolo ya Kyoto, fa dinaga di le 161 di ne di kopana go tsaya dikgato tsa go fokotsa kotsi ya go gotela thata ga tlelaemete—ba le bantsi ba na le maikutlo a gore ga go a fetoga sepe se se kalokalo. Kafa letlhakoreng le lengwe, OPEC yone ya re “oli ke yone e dirileng gore [dinaga di le dintsi] di bo di humile jaana e bile di atlega jaana.” A mme gone go ntse jalo ka metlha?
Bangwe ba ka nna ba supa tshenyo e e bakilweng ke go epa didiba tsa oli le go agiwa ga diphaepe. Ba bangwe ba ka nna ba supa palo e e ntseng e oketsega ya batho ba ba se nang mebereko kwa Saudi Arabia, e leng naga e e nang le didibeletso tse dintsi tsa oli. Alí Rodríguez Araque, e leng poresidente wa OPEC, a re: “Dipuso tsa dinaga tse di nang le madirelo di dirisa ka botlalo tiro e di e batlang ka kgang mo badiring ba oli, mo batlhotlhing ba yone le mo badirising ba yone.”
Mokgatlho wa CorpWatch, e leng mokgatlho o tiro ya one e leng go dira gore mekgatlho e mengwe e ikarabele mo dilong tse di tshwanang le go tlhokomelwa ga tikologo, o bolela jaana: “Oli e sa ntse e le Kgosi. Mme ga e buse ka tsela e e molemo.”
Go tlile go diregang ka oli mo isagweng?

BOMANKGE ba maatla a oli ba dumela gore metswedi ya oli e ka feleletsa e kgadile. Bangwe ba fopholetsa gore mabolokelo a oli ya lefatshe a tla nna gone dingwaga tse di fetang di le 63 go ya go di le 95. Go sa ntse go le jalo, metswedi e mengwe ya maatla a oli e ntshiwa oli mme mengwe ya metswedi eno ga e bolo go dirisiwa ka masomesome a dingwaga. E mengwe ya metswedi e e ka ntšhafadiwang ka bonako ke eno: ya maatla a letsatsi, ya phefo, ya makhubu a metsi, ya motlakase o o fetlhiwang ka metsi le e e dirang ka mogote wa lewatle. Mme gone jaanong, go na le mathata a magolo a a amang tsela e e dirwang le e e phatlaladiwang ka yone.
Kgang ya go ntsha oli mo metsweding ya maatla a oli a a sa intšhafatseng mme e re fa e sena go kgala e be e le gone go iwang kwa metsweding e e intšhafatsang ruri ke kgang e e sa jeseng diwelang. Dikhampani tsa oli di dirisa nako e khutshwane e di tsayang gore oli e tla nna e le gone ka yone. Ka maswabi, go na le mabaka a a utlwalang a go lebelela gore mathata a loago le a tikologo a a amanang le oli a tla nna gone fa fela oli e sa ntse e le gone. Le fa go ntse jalo, selo se segolo se se bakang bothata jono ga se oli. Lebaka le le dirang gore oli e itsege ka tsela e e sa siamang ke ka ntlha ya bogagapa jwa batho le go batla go laola.
Se se itumedisang ke gore bokamoso jwa oli—le jwa metswedi e mengwe yotlhe ya maatla a oli—ga bo mo diatleng tsa ditšhaba. Bo mo diatleng tsa Mmopi wa lefatshe le Motlhokomedi wa lone e bong Jehofa Modimo, yo o re solofeditseng gore go ise go ye kae, mathata mangwe le mangwe a tikologo le a loago a a amanang le go dirisa didirisiwa tsa lefatshe le go di senya a tla fela. (Tshenolo 4:11) Fela jaaka Baebele e bolela, nako eo e gaufi e Modimo a tla ‘senyang ba ba senyang lefatshe’ ka yone. Bolaodi jo bo siameng jwa Modimo bo tla felela ka “legodimo le lesha le lefatshe le lesha,” lefatshe le le se nang tsietso le tshiamololo, le mo go lone didirisiwa tsa lefatshe di tla dirisiwang ka tsela e e seng ya bogapapa gore di solegele batho botlhe ba ba kutlo molemo.—Tshenolo 11:18; 21:1-4.

KA October 1997, Hollie Mullin, yo e leng lesea la dibeke di le tharo, o ne a tshwarwa ke tsebe ka ntlha ya go tshwaediwa ke megare. E rile fa tsebe e sa fole morago ga malatsi a le mmalwa, ngaka e e mo alafang e ne ya mo nosa dibolayamegare tsa segompieno. Di ne di tshwanetse go mo alafa motlhofo fela, mme go ne ga se ka ga nna jalo. Megare e ne ya mo tshwaetsa gape mme ya tswelela e mo tlhasela morago ga kalafi nngwe le nngwe e a neng a e newa ya dibolayamegare.
Mo ngwageng wa ntlha fela wa ga Hollie, o ne a setse a alafilwe ka makgetlo a le 17 go dirisiwa dibolayamegare tse di farologaneng. Mme fa a na le dikgwedi di le 21, megare e ne ya mo tshwaetsa ka tsela e e maswe le go feta. Kwa bofelong, tsebe ya gagwe e ne ya fola morago ga malatsi a le 14 a ntse a fiwa kalafi ka go nosiwa dibolayamegare tse gantsi di dirisiwang fa go setse go padile.
Ditiragalo tsa go tshwana le tseno di setse di tlwaelegile thata, e seng fela mo baneng le mo batsofeng. Batho ba dingwaga tsotlhe ba a lwala le e leng go swa ka ntlha ya malwetse a a bakwang ke go tshwaediwa ke megare, malwetse a pele go neng go le motlhofo go a alafa ka dibolayamegare. Tota e bile, megare e e palelang dibolayamegare ga e bolo go nna bothata jo bo masisi mo dikokelong dingwe fa e sa le go tloga ka bo1950. Mme ka dingwaga tsa bo1960 le bo1970, megare eno e e palelang kalafi ya dibolayamegare e ne ya anamela le kwa ntle ga dikokelo.
Fa go ntse go ya, babatlisisi ba tsa kalafi ba ne ba simolola go bolela gore go dirisa dibolayamegare ka tsela e e feteletseng mo bathong le mo diphologolong ke sone selo sa konokono se se dirang gore megare e e palelang dibolayamegare e oketsege. Ka 1978 mongwe wa babatlisisi bano ba tsa kalafi o ne a tlhalosa gore go dirisiwa ga dibolayamegare ka tsela e e feteletseng ga “go tlhole go laolega gotlhelele.” Ka ntlha ya moo, ka dingwaga tsa bo1990, ditlhogo tsa dikgang tse di tshwanang le tse di latelang di ne tsa simolola go tlhagelela mo lefatsheng lotlhe: “Megare e e Palelang Diokobatsi e Gorogile,” “Megare e e Palelang Diokobatsi e Itsetsepetse,” “Diokobatsi Tse di Kotsi—Go se Dirise Dibolayamegare Sentle go Atisa Megare e e Palelang Diokobatsi.”
A ditlhogo tseno di ne di feteletsa dilo? E seng go ya ka se se tlhalosiwang ke mekgatlho e e tlotliwang ya tsa kalafi. Mo pegong ya ngwaga wa 2000, e e kaga malwetse a a bakwang ke megare, mokaedimogolo wa World Health Organization (WHO) o ne a re: “Mo tshimologong ya mileniamo o mosha, batho ba lebane le bothata jo bongwe. Malwetse a pele a neng a kgona go alafiwa . . . gone jaanong a setse a kgona go fekeetsa le melemo e e bolayang megare.”
Bothata jono bo masisi go le kana kang? WHO e ne ya re: “Bothata jono [jwa megare e e palelang diokobatsi] bo dirile gore go se ka ga tlhola go nna le tsholofelo ya gore malwetse a a bakwang ke megare a tla alafiwa.” Tota e bile, baitse ba le bantsi gompieno ba bolela gore batho ba boela gape mo motlheng ole o mo go one go neng go se na dibolayamegare.
Tota go tlile jang gore megare eno e e palelang diokobatsi e aname thata jaana mo lefatsheng, e bo e palele le kalafi ya maemo a a kwa godimo ya saense? A go na le sengwe se motho a ka se dirang go itshireletsa kana go sireletsa batho ba bangwe? Mme ke tharabololo efe ya mo isagweng e e tla fedisang megare e e palelang dibolayamegare? Ditlhogo tse di latelang di a araba.

GO BONALA dibaerase, dibakateria, di-protozoa, di-fungus le megare e mengwe e sa bolo go nna teng go tloga fa botshelo bo simologa mo lefatsheng. Bokgoni jo bo gakgamatsang jwa go tlwaelana le maemo a a farologaneng jwa megare eno, e e leng ditshedinyana tse dinnye go gaisa tsotlhe, bo ile jwa dira gore e kgone go tshela mo mafelong a go se nang setshedi sepe se sengwe se se ka tshelang mo go one. E fitlhelwa mo meseleng e e mo boalong jwa lewatle e e pumpunyegang ka metsi a a molelo mmogo le mo metsing a a tsididitsididi a Arctic. Jaanong megare eno e palela le dilo tse di di gaisang tsotlhe tse di diretsweng go e fedisa—dibolayamegare.
Dingwaga di le lekgolo tse di fetileng, megare mengwe e ne e itsiwe e baka malwetse, mme go ne go se na ope ka nako eo yo o neng a kile a utlwela ka melemo e e diretsweng go bolaya megare. Ka gone, e ne e re fa motho a tshwerwe ke bolwetse jo bo masisi jo bo bakilweng ke megare, dingaka di le dintsi di ne di se na kalafi epe e di ka alafang molwetse yoo ka yone fa e se fela gore di mo gomotse le go mo kgothatsa. Thulaganyo ya mmele ya go lwantsha malwetse ya motho yoo e ne e tshwanetse go lwantsha bolwetse joo ka boyone fela. Fa e le gore thulaganyo ya gagwe ya mmele ya go lwantsha malwetse e ne e le bokoa, matswela e ne e ka nna a a utlwisang botlhoko. Tota le mongaponyana fela o o sa reng sepe gantsi o ne o bolaya motho fa o ne o ka tshwaediwa ke mogare.
Ka gone, go ribololwa ga diokobatsi tsa ntlha tse di babalesegileng tsa di-antimicrobial—dibolayamegare—go ne ga lere diphetogo tse dikgolo mo go tsa kalafi.a Go dirisiwa ga diokobatsi tsa sulfa ka dingwaga tsa bo1930 le ga diokobatsi tse di jaaka penicillin le streptomycin ka dingwaga tsa bo1940 go ne ga dira gore go ribololwe diokobatsi tse dingwe di le dintsi mo masomeng a dingwaga a a neng a latela. Ka dingwaga tsa bo1990, go ne go setse go na le dibolayamegare di ka nna 150 tse di welang mo ditlhopheng di le 15 tse di farologaneng.
Ka dingwaga tsa bo1950 le bo1960, batho bangwe ba ne ba simolola go dumela gore ba fentse malwetse a a bakwang ke megare. Tota le baitse bangwe ba tsa megare ba ne ba dumela gore gautshwane malwetse ano a tla bo a tsewa e le a nako e e fetileng. Ka 1969, ngaka e e okametseng dingaka kwa United States e ne ya tlhalosetsa Kgotlakgolo gore gautshwane batho ba ka nna ba “se ka ba tlhola ba tshwenyega ka malwetse a a bakwang ke megare.” Ka 1972, Macfarlane Burnet, yo o neng a gapa sekgele sa Nobel, le David White ba ne ba kwala jaana: “Go ka direga gore mo isagweng dipego tse di kaga malwetse a a bakwang ke megare di se ka tsa tlhola di nna gone gotlhelele.” Ee ruri, batho bangwe ba ne ba akanya gore malwetse a a ntseng jalo a ka nna a fedisiwa gotlhelele.
Go dumela gore tota malwetse a a bakwang ke megare a fedisitswe go ile ga dira gore batho ba le bantsi ba itshepe go feta selekanyo. Mooki mongwe, yo o neng a tlwaelane thata le bothata jo bogolo jo bo neng bo tle bo bakwe ke megare pele ga go nna le dibolayamegare, o ne a tlhalosa kafa baoki bangwe ba ba neng ba sa le basha mo dingwageng ba neng ba simolotse go tlhokomologa bophepa ka teng. Fa a ne a ba gakolola gore ba tlhape diatla, ba ne ba mo araba ka go re: “O se ka wa tshwenyega, re setse re na le dibolayamegare jaanong.”
Mme gone, go ikaega thata ka dibolayamegare le go dirisiwa ga tsone ka tsela e e feteletseng go ile ga nna le matswela a a kotsi. Malwetse a a bakwang ke megare a sa ntse a le gone. Mo godimo ga moo, a ne a boa ka tsela e e dirang gore e nne one malwetse a a bakang dintsho tse dintsi go gaisa malwetse otlhe mo lefatsheng! Dilo tse dingwe gape tse di dirileng gore malwetse a a bakwang ke megare a aname e nnile tlhakatlhakano e e bakwang ke dintwa, go anama ga bothata jwa phepelotlase mo dinageng tse di tlhabologang, go tlhaela ga metsi a a phepa, go tlhoka mafelo a a tshwanetseng a boithomelo, go etela ga batho kwa dinageng tse dingwe ka dipalangwa tse di bofefo le maemo a bosa a a fetofetogang a lefatshe lotlhe.
Go se ineele go go gakgamatsang ga megare e e tlwaelegileng go itshupile e le bothata jo bogolo, bothata jo tota bo neng bo sa lebelelwa. Mme gone, fa go lebelelwa kwa morago, kgang ya gore megare e ne e tla palela diokobatsi e ne e tshwanetse go nna selo se batho ba neng ba tshwanetse go se lebelela. Ka ntlha yang? Ka sekai, akanya ka selo se se tshwanang le seno se se neng sa direga fa sebolayaditshenekegi sa DDT se ne se simolola go dirisiwa mo bogareng jwa dingwaga tsa bo1940.b Ka nako eo barekisi ba dilwana tse di dirilweng ka mashi ba ne ba itumetse tota fa go ne go lebega dintshi di nyelela fa di ne di kgatshiwa ka DDT. Dintshi di le mmalwa di ne tsa se ka tsa swa, mme bana ba tsone ba ne ba palela DDT. Ka bonako fela dintshi tseno, e re ka di ne di sa tlhole di bolawa ke DDT, di ne tsa ata fela thata.
Tota le pele ga DDT e dirisiwa, le pele ga dingaka di naya balwetse penicillin ka 1944, dibakateria tse di kotsi di ne di setse di itshupile go se kae gore di ka kgona go emelana le diokobatsi ka tsela e e gakgamatsang. Dr. Alexander Fleming, yo o neng a ribolola penicillin, o ne a lemoga seno. Mo laboratoring ya gagwe o ne a bona kafa dikokomana tse di latelang tsa dibakateria tsa Staphylococcus aureus (tse gantsi di anamang mo dikokelong) di neng di ntse di dira ka iketlo ka gone gore seokobatsi se a neng a se ribolotse se se ka sa tsena mo teng ga tsone se bo se di bolaya.
Seno se ne sa dira gore Dr. Fleming a ntshe tlhagiso dingwaga di le 60 tse di fetileng gore dibakateria tse di kotsi tse di bakelang motho bolwetse di ka nna tsa palela penicillin. Ka jalo fa penicillin e ne e sa kgone go bolaya palo e e lekaneng ya dibakateria tse di kotsi, bana ba tsone ba ba palelang seokobatsi seno ba ne ba tla ntsifala. Ka ntlha ya seo, bolwetse jono bo ne bo tla boa gape bo tlhasela motho mme penicillin e ne e ka se kgone go bo alafa.
Buka ya The Antibiotic Paradox ya re: “Dilo tse Fleming a neng a di bonela pele di ile tsa nna boammaaruri mme tsa baka tshenyo go feta kafa a neng a akantse ka gone.” Seno se ne sa direga jang? Ebu, go ne ga lemogiwa gore dijini tsa mefuta mengwe ya dibakateria—e leng popego ya DNA ya baketeria—di tlhagisa di-enzyme tse di dirang gore penicillin e se ka ya bereka. Ka ntlha ya moo, tota le kalafi e e tseneletseng ya penicillin gantsi e feleletsa e sa thuse sepe. A bo seno se ile sa tshosa jang ne!
Go ne ga dirwa maiteko a go fedisa malwetse a a bakwang ke megare ka gore go dirwe dibolayamegare tse disha nako le nako mo go tsa kalafi fa e sa le go tloga ka dingwaga tsa bo1940 go ya go tsa bo1970, go akaretsa le di se kae gareng ga dingwaga tsa bo1980 le bo1990. Dibolayamegare tseno di ne di ka bolaya dibakateria tse pelenyana di neng di palela diokobatsi. Mme mo dingwageng di le mmalwa fela, go ne ga tlhaga mefuta ya dibakateria tse di palelang le tsone diokobatsi tseno tse disha.
Batho ba ile ba feleletsa ba lemoga kafa dibakateria tseno tse di palelang diokobatsi di leng botlhale ka tsela e e gakgamatsang ka gone. Dibakateria di na le bokgoni jwa go fetola bokafantle jwa disele tsa tsone gore dibolayamegare di se ka tsa tsena mo teng ga tsone kgotsa go fetola popego ya tsone gore dibolayamegare di se ka tsa kgona go di bolaya. Kafa letlhakoreng le lengwe, dibakateria tseno di ka ntshetsa dibolayamegare kwa ntle ka bonako fela fa di se na go tsena mo teng ga tsone, kgotsa dibakateria di ka nna tsa koafatsa sebolayamegare motlhofo fela ka go dira gore se bole.
E re ka go dirisiwa ga dibolayamegare go ntse go oketsega, mefuta ya dibakateria tse di palelang diokobatsi e ile ya ata le go anama. A seno se bolela gore dibolayamegare di paletswe gotlhelele? Nnyaa, e seng mo maemong otlhe. Fa sebolayamegare sengwe se sa kgone bolwetse bongwe jo bo bakwang ke megare, gantsi se sengwe sone se a bo kgona. Dibakateria tse di palelang diokobatsi ga di bolo go baka mathata, le fa go ntse jalo, go tla go fitlha bosheng fela jaana gantsi di ntse di kgona go laolega.
Baitse ba tsa kalafi jaanong ba ne ba gakgamadiwa ke go lemoga gore dibakateria di kgona go refosana dijini tsa tsone le dibakateria tse dingwe. Kwa tshimologong go ne go akanngwa gore dibakateria tsa mofuta o le mongwe ke tsone fela di kgonang go refosana dijini. Mme moragonyana go ne ga fitlhelwa tsone dijini tseno tse di palelang diokobatsi mo mefuteng e mengwe e e farologaneng gotlhelele ya dibakateria. Ka ntlha ya go refosana dijini jalo, dibakateria tsa mefuta e e farologaneng di ile tsa kgona go palela bontsi jwa mefuta ya diokobatsi tse gantsi di dirisiwang.
Se se dirileng maemo maswe le go feta ke gore ka bo1990, dipatlisiso di ne tsa bontsha gore dibakateria dingwe di kgona go palela diokobatsi ka botsone fela di sa thusiwe ke dibakateria tse dingwe. Tota le fa go dirisiwa sebolayamegare se le sengwe fela, mefuta mengwe ya dibakateria e kgona go dira gore e palele dibolayamegare di le dintsi, tse di dirilweng ka dilo tsa tlholego le tse di itiretsweng ke motho.
Le fa gone gompieno bontsi jwa dibolayamegare di sa ntse di bereka mo bathong ba le bantsi, potso ke gore diokobatsi tseno di tla bo di sa ntse di bereka go le kana kang mo isagweng? Buka ya The Antibiotic Paradox ya re: “Ga re tlhole re lebeletse gore bolwetse bope fela jo bo bakiwang ke megare bo fodisiwe ke sebolayamegare sa ntlha fela se se tla dirisiwang.” Buka eno e oketsa ka go re: “Mo dikarolong dingwe tsa lefatshe, go tlhaela ga dibolayamegare go dira gore go se ka ga nna le dibolayamegare tse di berekang. . . . Balwetse ba a boga le go swa ka ntlha ya malwetse a batho bangwe ba neng ba bolelela pele dingwaga di le 50 tse di fetileng gore a tla bo a fedisitswe gotlhelele mo lefatsheng.”
Dibakateria ga se tsone fela megare e e palelang diokobatsi tse di dirisiwang mo go tsa kalafi. Dibaerase le megare e mengwe le yone e ile ya bontsha ka tsela e e gakgamatsang gore e kgona go fetofetoga le maemo, e leng se se dirang gore go nne le mefuta e mengwe e go bonalang e tla fedisa maiteko otlhe a a dirwang a go ribolola le go dira diokobatsi tse di tla e lwantshang.
Mme gone, ke eng se se ka dirwang? A megare eno e e palelang diokobatsi e ka fedisiwa kana gongwe ya laolega? Go fenngwa ga malwetse ka dibolayamegare le di-antimicrobial tse dingwe go ka tswelela jang go atlega mo lefatsheng le le nnang le tlhaselwa ke malwetse a a bakwang ke megare?

MEGARE e a tlhokega mo botshelong. E fitlhelwa ka selekanyo se se rileng mo mmung le mo mebeleng ya rona. Jaaka fa lebokoso le le mo tsebeng ya 17, le le reng “Mefuta ya Megare” le bontsha, “go na le dibakateria di le dibilione mo mebeleng ya rona.” Bontsi jwa tsone di re solegela molemo—tota e bile, di botlhokwa thata mo boitekanelong jwa rona. Le fa gone e le di se kae fela tse di bakang malwetse, re ka solofela gore kgabagare go tla bo go sa tlhole go na le megare e e kotsi mo bathong.
Pele ga re sekaseka tsela e megare yotlhe e e kotsi e tla fedisiwang ka yone, a re sekasekeng maiteko a a ileng a dirwa bosheng jaana a go lwantsha megare e e bakang malwetse. Mo godimo ga go sekaseka lebokoso le le reng “Se o Ka se Dirang,” sekaseka maiteko a a dirwang ke baitse ba tsa kalafi go lwantsha megare e e palelang diokobatsi.
Dr. Gro Harlem Brundtland, yo e kileng ya bo e le mokaedimogolo wa World Health Organization (WHO), o ile a tlhalosa maiteko a a dirwang. Mo setlhogong se se reng “Go Fenya Megare e e Palelang Dibolayamegare,” se se mo Report on Infectious Diseases 2000, o ile a bontsha gore “go tlhokega thulaganyo ya lefatshe lotlhe ya go laola megare e e palelang diokobatsi.” Gape o ne a bua ka “tsela ya go gokaganya ditheo tsotlhe tsa kalafi gore di nne seoposengwe,” a bo a gatelela jaana: “Re na le tshono ya go simolola ntwa e kgolo kgatlhanong le malwetse a a bakwang ke megare.”
Ka 2001, WHO e ne ya akantsha gore go nne le “Thulaganyo ya Lefatshe Lotlhe ya go Laola Megare e e Palelang Dibolayamegare.” Lekwalo leo le ne le na le thulaganyo e e neng e diretswe ditheo tsa kalafi le batho ka kakaretso e e malebana le “se ba ka se dirang le gore ba ka se dira jang.” Thulaganyo eno e ne e akaretsa go ruta batho gore ba ka tila jang go lwala, le go ba naya ditaelo tsa kafa ba ka dirisang dibolayamegare le di-antimicrobial tse dingwe ka gone fa ba tshwerwe ke bolwetse jo bo bakwang ke megare.
Mo godimo ga moo, badiri ba tsa kalafi—dingaka le baoki go akareletsa le badiri ba bangwe ba mo dikokelong le mo magaeng a batsofe—ba ne ba kopiwa gore ba dirise ditsela tse di botoka tsa go thibela go anamisiwa ga malwetse a a bakwang ke megare. Ka maswabi, dipatlisiso di bontshitse gore bontsi jwa baitse ba tsa kalafi ba sa ntse ba itlhokomolosa go tlhapa diatla kgotsa go fetola ditlelafo fa ba tswa mo molwetseng yo mongwe ba ya go yo mongwe.
Gape dipatlisiso di ile tsa bontsha gore dingaka di neela balwetse dibolayamegare le fa go sa tlhokege. Lebaka lengwe la seno ke gore batho ba pateletsa dingaka tse di ba alafang gore di ba neele dibolayamegare gore ba fole ka bonako. Ka gone dingaka di a dumela, e le fela gore di itumedise balwetse. Gantsi dingaka ga di tseye matsapa a go ruta balwetse ba tsone kana ga di na didirisiwa tse di tlhokegang gore di kgone go lemoga gore ke mogare ofe o o bakang bolwetse jo bo rileng. Gape, di ka nna tsa neela molwetse dibolayamegare tsa bosheng mme e le tse di turang thata le tse di sa bolayeng mofuta o le mongwe fela wa megare. Mme seno le sone se dira gore go nne le megare e e palelang diokobatsi.
Dilo tse dingwe tse go neng ga buiwa ka tsone mo Thulaganyong ya Lefatshe Lotlhe ya WHO ke dikokelo, ditheo tsa naga tsa boitekanelo, batlhagisi ba dijo, dikhampani tse di dirang melemo le batho ba ba tlhomang melao. Pego eo e ile ya kgothaletsa gore go nne le tirisanommogo gareng ga batho bano botlhe e le gore ba kgone go lwantsha bothata jono jwa lefatshe lotlhe jwa megare e e palelang diokobatsi. A mme thulaganyo e e ntseng jalo e tla atlega?
Thulaganyo ya Lefatshe Lotlhe ya WHO e ile ya kaya sekgoreletsi se segolo mo go rarabololeng mathata a boitekanelo. Ke bothata jwa go rata madi. Baebele e bolela gore lorato lwa madi ke lone lo bakang “mefuta yotlhe ya dilo tse di utlwisang botlhoko.” (1 Timotheo 6:9, 10) WHO e ikuela jaana: “Go dirisana mmogo le madirelo a melemo le gone go tshwanetse ga akanyediwa, go akaretsa le go laolwa sentle ga tsela e barekisi ba madirelo ano ba buelelang melemo eno ka yone mo badiring ba dikokelo le gore go elwe tlhoko dithulaganyo tsa thuto tse di etleediwang ke madirelo ano tse di rutang badiri ba dikokelo, e re ka gantsi di tlhotlheletsa badiri bano gore ba dumele gore ba tshwanetse go dirisa diokobatsi thata.”
Dikhampani tsa diokobatsi di ile tsa buelela diokobatsi tsa tsone mo dingakeng ka tsela e e supang bogagapa. Jaanong ba setse ba dira seno ka tlhamalalo mo bathong ka dipapatso tsa thelebishene. Go bonala sentle gore seno se ile sa baka bothata jwa gore diokobatsi di dirisiwe ka tsela e e feteletseng, e leng lone lebaka la konokono le le dirang gore megare e e palelang diokobatsi e ate.
Mo karolong ya yone e e buang ka go dirisiwa ga di-antimicrobial mo diphologolong tse di tlhagisang dijo, Thulaganyo ya Lefatshe Lotlhe ya WHO ya re: “Diperesente di le 40 kana go feta tsa madi a dingaka tsa malwetse a diphologolo mo dinageng dingwe di a amogelang di a bona ka ntlha ya go rekisa diokobatsi, ka gone seno se kgoreletsa gore go lekanyediwe tiriso ya di-antimicrobial.” Jaaka fa go bontshitswe, megare e e palelang diokobatsi e runtse le go ata ka ntlha ya go dirisa diokobatsi ka tsela e e feteletseng.
Tota dibolayamegare di dirwa ka bontsi jo bo gakgamatsang. Kwa United States fela, go dirwa dikilogerama di le dimilione di le 20 tsa dibolayamegare ka ngwaga! Mo go tsotlhe tse di dirwang mo lefatsheng, ke halofo ya tsone fela e e dirisiwang mo bathong. Tse dingwe tsotlhe di kgatshiwa mo dijalong kgotsa di jesiwa diphologolo. Gantsi dibolayamegare di tlhakanngwa le dijo tsa diphologolo tse di ruetsweng go jewa go di thusa gore di gole ka bonako.
Komiti e e Dirang Ditshwetso ya Thulaganyo ya Lefatshe Lotlhe ya WHO e bolela jaana ka tlhamalalo: “Boikarabelo jo bogolo jwa gore thulaganyo eno e simololwe bo tla wela mo magetleng a naga nngwe le nngwe. Dipuso di na le seabe sa botlhokwa fela thata mo kgannyeng eno.”
Tota e bile, dipuso di le dintsi di setse di dirile dithulaganyo tsa go laola megare e e palelang dibolayamegare, mme di gatelela thata tirisanommogo ya batho ba tsone le ya dinaga tse dingwe. Dithulaganyo tseno di akaretsa go ela tlhoko thata kafa dibolayamegare di dirisiwang ka gone le megare e e di palelang, go tokafatsa tsela ya go laola malwetse a a bakwang ke megare, go dirisiwa ga dibolayamegare ka tsela e e feteletseng mo go tsa kalafi le mo temothuong, go dirwa ga dipatlisiso gore go tlhaloganngwe megare e e palelang diokobatsi le go dirwa ga melemo e mesha. Pego ya WHO e e mo go Report on Infectious Diseases 2000 e ne e sa supe fa e na le tsholofelo. Ka ntlha yang?
Pego eno e ile ya bontsha gore bothata ke “boradipolotiki ba ba sa ikemisetsang go tsaya kgato, ba go bonalang ba sa tseye boitekanelo jwa setšhaba e le selo se se tlang pele.” Pego eno e ne ya oketsa jaana: “Malwetse le megare e e palelang diokobatsi a anama le mo mafelong a maemo a one a sepolotiki a sa iketlang, a a humanegileng, a batho ba fudugang ka bontsi mo go one le go senyega ga tikologo kwa mafelong a batho ba le bantsi ba tlhaselwang ke malwetse a a bakwang ke megare gone.” Ka maswabi, one mathata ano ke one a dipuso tsa batho di iseng di ko di kgone go a rarabolola.
Le fa go ntse jalo, Baebele e re bolelela ka puso e e se kitlang e rarabolola fela mathata a a bakang malwetse mme gape e tla fedisa go lwala gotlhelele. O ka nna wa akanya gore megare mengwe e tla aga e le kotsi ka dinako tsotlhe, mme gone go na le mabaka a a utlwalang a go dumela gore mo isagweng go tla nna le maemo a a botoka thata go gaisa ano.
Moporofeti wa Baebele e bong Isaia o ne a bolelela pele bogologolo gore go tla nna le puso e e fetang ya motho a bo a tlhalosa mmusi wa yone. Ela tlhoko boporofeti joo jaaka fa bo tlhaga mo thanolong ya Baebele ya King James: “Gonne re tsaletswe ngwana, re neilwe ngwana wa mosimane: mme puso e tla nna mo legetleng la gagwe: mme o tla tewa leina go twe ke Kgakgamatso, Mogakolodi, Modimo mothata, Rara wa bosakhutleng, Kgosana ya Kagiso.”—Isaia 9:6, mokwalo o o sekameng ke wa rona.
Ngwana yono ke mang, kgosana eno e e tla newang puso? Utlwa kafa a ileng a tlhalosiwa ka gone le eleng pele ga a tsholwa. Moengele Gabariele o ne a bolelela lekgarebana Marea jaana: “Bona! o tla ithwala mo sebopelong sa gago o bo o tshola ngwana wa mosimane, mme o mo reye leina o re Jesu. Yono o tla nna mogolo . . . , mme bogosi jwa gagwe ga bo na go nna le bokhutlo.”—Luke 1:31-33.
Fa Jesu a sena go gola, o ne a bontsha sentle gore ruri e ne e le Mmusi yo o solofeditsweng wa puso ya Bogosi Jwa Modimo. Jesu ga a ka a ralala naga fela a bolela “dikgang tse di molemo tsa bogosi,” mme gape o ne a bontsha le maatla a gagwe a go fedisa malwetse otlhe. Baebele e bega gore “boidiidi jo bogolo jwa mo atamela, bo na le batho ba ba tlhotsang, ba ba golafetseng, ba ba foufetseng, ba ba dimumu, le ba bantsi ba ba ka tsela e sele, mme ba ba latlhela fela fa dinaong tsa gagwe, mme a ba alafa; mo boidiidi bo neng jwa gakgamala fa bo bona dimumu di bua le ditlhotsa di tsamaya le difofu di bona.”—Mathaio 9:35; 15:30, 31.
Ee, bolwetse bope fela kana bokoa jo bo neng bo tshwere motho, Jesu o ne a bo fodisa. O ne a ba a tsosa batho ba le mmalwa ba ba neng ba sule! (Luke 7:11-17; 8:49-56; Johane 11:38-44) Ke boammaaruri gore ba ba neng ba fodisiwa, tota le ba ba neng ba tsositswe mo baswing, kgabagare ba ne ba swa. Le go ntse jalo, dikgakgamatso tsa ga Jesu di ne di bontsha se a tla se direlang batho mo isagweng ba ba tla bong ba tshela mo lefatsheng fa go laola puso ya Bogosi. Baebele e solofetsa gore mo nakong eo “ga go na monni ope yo o tla reng: ‘Ke a bobola.’”—Isaia 33:24; Tshenolo 21:3, 4.
Gompieno, jaaka fa rotlhe re lemoga, mongwe le mongwe o a lwala le go swa. Megare e tlhagisetsa batho ba le dimilione kotsi, gantsi e a ba bolaya. Le fa go ntse jalo, mmele wa motho o dirilwe ka tsela e e gakgamatsang thata mo e leng gore bangwe ba ipotsa gore ke eng fa motho a lwala. Lewis Thomas, yo e leng mankge mo go tsa kalafi o ne a kwala a tlhalosa botlhokwa jwa dibakateria a bo a tlhalosa le gore go lwala go diragala “jaaka e kete ke ka kotsi.” O ne a re: “Go ka direga gore thulaganyo ya mmele ya balwetse ya go iphemela e koafala ka tsela nngwe.”
Ee ruri, batho ba ba nang le thulaganyo e e nonofileng ya mmele ya go lwantsha malwetse ga se gantsi ba lwatswang ke go tshwaediwa ke dibakateria, fa e le gore go tle go direge. Le fa go ntse jalo, kgabagare batho ba a tsofala le go swa. Baebele e bolela gore boleo jo re bo ruileng go tswa mo mothong wa ntlha yo o itekanetseng, Adame, ke jone bo bakang bolwetse le loso. Baebele e tlhalosa jaana: “Boleo bo ne jwa tsena mo lefatsheng ka motho a le mongwe le loso ka boleo, loso lo ne lwa anamela kwa bathong botlhe ka gonne ba leofile botlhe.”—Baroma 5:12.
Le fa go ntse jalo, Modimo o ne a romela Morwawe mo lefatsheng go tla go ntsha botshelo jwa gagwe jo bo itekanetseng e le thekololo gore a golole batho mo ditlamoragong tsa boleo. (Mathaio 20:28) Baebele e tlhalosa jaana: “Dituelo tse boleo bo di duelang ke loso, mme mpho e Modimo a e nayang ke botshelo jo bo sa khutleng ka Keresete Jesu Morena wa rona.” (Baroma 6:23; 1 Johane 5:11) Fa Bogosi Jwa Modimo bo busa, matswela a setlhabelo sa thekololo sa ga Keresete a tla diragadiwa. Ka nako eo megare yotlhe, tota le e gone jaanong e bakang malwetse, ga e kitla e nna kotsi mo go ope.
A ga go utlwale go ithuta ka puso ya Bogosi e e solofeditsweng mo Baebeleng, e e tla rarabololang mathata a batho? Basupi ba ga Jehofa ba tla itumelela go go thusa go ithuta mo go oketsegileng.

GO YA ka phopholetso nngwe, go na le madumedi le makoko a a fetang 10 000 mo lefatsheng. Naga nngwe e na le diperesente di le 16 tsa bagolo ba ba kileng ba fetola bodumedi jwa bone. Ka jalo, ga go gakgamatse go bo ba losika le ditsala ba se mo bodumeding jo bo tshwanang. Ka dinako tse dingwe, seno se dira gore ba se ka ba kgona go tshedisana sentle ka lorato. Ke gone ka moo go tsogang potso e e reng, Bakeresete ba tshwanetse go tshwara jang baratiwa ba bone ba ba seng mo bodumeding jo bo tshwanang le jwa bone?
Ka sekai, akanya ka se Baebele e se buang ka kamano e e kgethegileng fa gare ga batsadi le bana ba bone. Taelo e e mo go Ekesodo 20:12 e e reng “Tlotla rrago le mmago” e bontsha gore bana ba tshwanetse go tlotla batsadi ba bone go ya go ile. Tota e bile, go bonala sentle gore fa Jesu a ne a tlotla ka taelo eno mo go Mathaio 15:4-6, o ne a bua ka tlotlo e bana ba ba setseng ba godile ba tshwanetseng go e naya batsadi ba bone.
Buka ya Baebele ya Diane e bontsha gore ga go a siama gore motho a se ka a tlotla batsadi ba gagwe. Diane 23:22 e ntsha kgakololo e e reng o “se ka wa nyatsa mmago fela ka gonne a tsofetse.” Diane 19:26 e gatelela gore yo o “tshwarang rraagwe setlhogo le yo o lelekang mmaagwe ke morwa yo o itshwarang ka tsela e e tlhabisang ditlhong le ka tsela e e tlontlololang.”
Dikwalo di bontsha ka phepafalo gore ga re a tshwanela go tlhokomologa batsadi ba rona. Lebaka fela la go bo batsadi ba rona ba se mo bodumeding jo bo tshwanang le jwa rona ga le fedise kamano ya rona le bone. Melaometheo eno ya Baebele e dira le mo go ba losika le mo balekaneng ba rona ba lenyalo tota. Go phepafetse gore Dikwalo di tlama Bakeresete gore ba rate ba losika lwa bone.
Ke boammaaruri gore Baebele e re tlhagisa gore re se ka ra tsalana le batho ba ba sa siamang, mme tlhotlheletso e e sa siamang e ka tswa mo go bone ba masika a rona. (1 Bakorintha 15:33) Batlhanka ba le bantsi ba ba ikanyegang ba Modimo ba mo nakong e e fetileng ba ne ba emela se se siameng le fa ba ne ba ganediwa ke batsadi ba bone. Go ne go ntse jalo ka bomorwa Kora. (Dipalo 16:32, 33; 26:10, 11) Bakeresete ba boammaaruri ga ba a tshwanela go dira sepe se se kgatlhanong le tumelo ya bone gore ba itumedise ba bangwe, tota le ba losika lwa bone.—Ditiro 5:29.
Ka dinako tse dingwe, batsadi kgotsa batho bangwe ba re ba ratang ba nna kgatlhanong fela thata le dilo tse Mokeresete a di dumelang. Bangwe ba ka nna ba bo ba fetoga baba ba Bokeresete jwa boammaaruri. Mo maemong a a ntseng jalo, Bakeresete ba tsaya dikgato tse di tshwanetseng gore ba sireletse bomoya jwa bone. Jesu o ne a bua jaana ka tlhamalalo: “Baba ba motho e tla nna batho ba ntlo ya gagabo. Yo o ratang rraagwe kgotsa mmaagwe thata go na le nna ga a ntshwanela; le yo o ratang morwawe kgotsa morwadie thata go na le nna ga a ntshwanela.”—Mathaio 10:36, 37.
Le fa go ntse jalo, ga se gantsi Bakeresete ba lebanang le kganetso e e setlhogo e e tswang mo bathong bao ba ba ratang. E a bo e le fela gore ba losika lwa bone ga ba tlhaloganye dithuto tsa Baebele ka tsela e bone ba di tlhaloganyang ka yone. Dikwalo Tse di Boitshepo di ne di kgothatsa balatedi ba ga Keresete gore ba tshware batho ba ba seng mo bodumeding jo bo tshwanang le jwa bone “ka bonolo” le ka “tlotlo e e boteng.” (2 Timotheo 2:25; 1 Petere 3:15) Baebele e gakolola jaana ka tlhamalalo: “Motlhanka wa Morena ga a tlhoke go lwa, mme o tlhoka go nna bonolo mo go botlhe.” (2 Timotheo 2:24) Gape, moaposetoloi Paulo le ene o ne a gakolola Bakeresete gore ba se “bue ope ka go mo utlwisa botlhoko, ba sa rate ntwa, ba le tekatekano, ba bontsha bonolo jotlhe mo bathong botlhe.”—Tito 3:2.
Mo go 1 Petere 2:12, Bakeresete ba kgothadiwa jaana: “Nnang lo ntse lo na le boitshwaro jo bo molemo mo ditšhabeng [batho ba ba seng mo bodumeding jo bo tshwanang le jwa lona] gore . . . ba tle ba galaletse Modimo . . . ka ntlha ya ditiro tsa lona tse di molemo tse ba leng basupi ba tsone.” Gantsi, batho ba re ba ratang ba ba seng mo bodumeding jo bo tshwanang le jwa rona ba bona diphetogo tse Baebele e di dirileng mo botshelong jwa rona. Gakologelwa gore batho ba le bantsi ba ba neng ba sa kgatlhegele dithuto tsa Baebele kgotsa ba ba neng ba di ganetsa ba fetotse megopolo ya bone. Batho bangwe ba ka tswa ba tsere dingwaga di le dintsi ba etse tlhoko boitshwaro jo bo molemo jwa molekane wa bone wa lenyalo kgotsa jwa ngwana wa bone pele ba sekaseka go bona gore ke eng se se dirang gore ba itshware jalo. Fa batho ba sa amogele dithuto tsa Baebele, lebaka la gone ga e a tshwanela ya nna gore ba ne ba tlhokomologilwe ke mongwe wa losika lwa bone yo e leng Mokeresete.
Gone maemo a batho ga a tshwane mme Basupi bangwe ba Bakeresete ba nna kgakala thata le batsadi ba bone. Go ka nna ga se ka ga kgonega gore ba ba etele gantsi kafa ba eletsang ka gone. Mme go ba kwalela makwalo, go ba founela kgotsa go ikgolaganya le bone ka metlha ka ditsela tse dingwe go tla dira gore ba losika lwa rona ba bone gore re a ba rata. Batho ba le bantsi ba e seng Bakeresete ba rata batsadi ba bone le ba bangwe ba masika a bone e bile ba buisana le bone ka metlha go sa kgathalesege gore ke ba bodumedi bofe. A Basupi ba e leng Bakeresete le bone ga ba a tshwanela go dira ka tsela e e tshwanang?

FA O ntse o gola, go a utlwala go bo o ka batla go ikemela—o kgone go itirela leina le wena o le batlang. Fa o ne o tsholwa, batsadi ba gago ba ile ba go tlhophela leina le bone ba le ratang. Mme e re ka jaanong o le mo dingwageng tsa bolesome, o batla go itirela “leina.”
Kgosi Solomone o ne a kwala jaana: “Go tshwanetse ga tlhophiwa leina [le le molemo] go na le dikhumo tse dintsi; go amogelwa go botoka go na le selefera le gouta.” (Diane 22:1) Tota le fa o sa ntse o le monnye, le wena o ka nna wa batla go simolola go itirela leina.
Fela jaaka Larry le Alexander, basha bangwe ba na le boikutlo jwa gore ba amanngwa thata le batsadi ba bone go ya ka leina le batsadi ba bone ba le itiretseng kgotsa dilo tse ba di fitlheletseng. Gongwe batsadi ba bone ke batho ba ba itsegeng thata mo setšhabeng ka ntlha ya tiro ya bone kgotsa thutego. Kgotsa e ka tswa e le gore ba itsege thata mo phuthegong ya Bokeresete. Fa e le gore go ntse jalo ka batsadi ba gago, go ka direga gore ka dinako tse dingwe o ikutlwe e kete batho ba go beile leitlho mo go sengwe le sengwe se o se dirang. O ka nna wa se ka wa batla go itshwara ka tsela e e rileng, fela ka ntlha ya gore batsadi ba gago ke bomang.
Ka sekai, rraagwe Ivan ke mogolwane mo phuthegong ya Basupi ba ga Jehofa ya mo lefelong la bone. Ivan a re: “E re ka rre a ne a itsege thata e bile a tlotlwa, ka metlha ke ne ke ikutlwa ke tshwanelwa ke go nna sekao kwa sekolong le kwa gae. Ke ne ke ikutlwa e kete batsadi ba bangwe ba ne ba ntirisa jaaka sekao sa kafa bana ba bone ba tshwanetseng go itshwara ka gone. Le fa seno se ne se itumedisa, tota se ne se ntsenya mo kgatelelong e kgolo ya gore ke itshware ka tsela e e tlhomelang ba bangwe sekao. Seno se ne se dira gore ka dinako tse dingwe ke se ka ka ikokobetsa mme ke palelwe ke go lemoga diphoso tsa me.” Alexander a re: “Ke ne ke ikutlwa e kete batho ba mpeile leitlho ka dinako tsotlhe mme fa nka dira phoso, mongwe o tla bo a setse a itlhaganelela go tla go bua le nna ka yone.”
Larry, yo o umakilweng kwa tshimologong, o ne a leka go dira gore batho ba se ke ba nna ba mo etse tlhoko ka go sa ba bolelele sefane sa gagwe. A re: “Fa ke ne ke kopana le batho ba ke sa ba itseng kwa dikokoanong tsa rona, ke ne ke tle ke re, ‘Dumelang, leina la me ke Larry,’ ke bo ke ema teng foo—ke sa umake sefane sa me. E bile fa go kgonega ke ne ke kwala leina la me fela fa ke saena diforomo. Ke ne ke boifa gore batho ba ne ba tla simolola go ntshwara ka tsela e e sa tshwaneng le e ba tshwarang ba bangwe ka yone fa ba ka itse gore ke ngwana wa ga mang. Ke ne ke batla gore balekane ba me ba ntshware ka tsela e ba tshwarang batho ba bangwe botlhe ka yone.”
Gone mme, go a utlwala go bo batho ba bangwe ba ka lebelela mo gontsi mo go wena fa rrago e le mogolwane wa Mokeresete kana motlhanka wa bodiredi. Tota e bile, banna ba ba tlhomilweng mo maemong ao ba tshwanetse go “okamela bana le ba ntlo ya bone ka mokgwa o o siameng.” (1 Timotheo 3:5, 12) Ka gone, ga go gakgamatse go bo batho ba lebeletse gore o tlhome sekao! A mme gone seno se phoso? Nnyaa, segolo jang fa o akanya gore Paulo o ne a tlhopha go tsamaya le mosha wa Mokeresete Timotheo mo tirong ya botlhokwa ya bodiredi, yo o neng a ka tswa a le mo dingwageng tsa bolesome. (1 Bathesalonika 3:1-3) Ka jalo, o tshwanetse go dira ka natla gore o nne sekao, le fa rraago e ka tswa e le mogolwane kgotsa e se ene.
Le fa go ntse jalo, basha bangwe ba leka go dira gore batho ba tlogele go ba amanya le batsadi ba bone ka go tsuologa. Ivan a re: “Kgang ya gore ke tshwanelwe ke go nna sekao mo bathong ba bangwe e ne e ntsheleka ka dinako tse dingwe. Ke ne ke tsuologa ka go godisa moriri wa me ke o dira moleele tota, ke bo ke leta go bona gore go tla tsaya lobaka lo lo kae pele mongwe a tla go bua le nna ka gone.”
Abesalome, yo e neng e le mongwe wa bomorwa Kgosi Dafide o ne a tsuologa. Rraagwe o ne a itsiwe e le motho yo o ineetseng mo go Jehofa mme batho ba le bantsi mo setšhabeng sa Iseraele ba ne ba mo rata tota. Go ne go lebeletswe mo gontsi mo go Abesalome, e re ka e ne e le morwa Dafide. Mme go na le gore Abesalome a dire bojotlhe jwa gagwe jaaka go ne go lebeletswe, o ne a tlhopha go itirela leina ka go tsuologela rraagwe. Tota Abesalome o ne a tsuologela Jehofa ka gonne Dafide e ne e le motlodiwa wa ga Jehofa. Boitshwaro jwa gagwe bo ne jwa tlisetsa ba lelapa la gagwe matlhabisaditlhong e bile bo ne jwa dira gore ene ka boene a welwe ke masetlapelo.—2 Samuele 15:1-15; 16:20-22; 18:9-15.
Fa o tsuologa, le wena o ka nna wa diragalelwa ke dilo tseno tse di utlwisang botlhoko. Akanya ka se Baebele e re bolelelang sone ka Nehemia. Bangwe ba baba ba gagwe ba ne ba leka go mo faposa gore a dire sengwe se se sa itumediseng Modimo. Ka ntlha yang? Nehemia a re: “Gore ba tle ba ntshenye leina le go ntlhabisa ditlhong.” (Nehemia 6:13, Today’s English Version) Go tsuologa go ka go senya leina—e leng selo se batho ba ka se kang ba se lebala motlhofo.
Sengwe gape se se sa tshwanelang go tlhokomologiwa ke tsela e go tsuologa go ka amang batho ba bangwe ka yone. Go ka hutsafatsa batsadi ba gago go sa tlhokege. (Diane 10:1) Gape boitshwaro jwa gago bo ka ama basha ba bangwe ka tsela e e sa siamang. Ivan a re: “Boitshwaro jwa me bo ne jwa ama nnake ka tsela e e sa siamang. O ne a kgaotsa gotlhelele go kopanela le phuthego ya Bokeresete ka lobakanyana, a dira dilo tsotlhe tse a neng a itse gore ga di tsamaisane le melao ya Baebele. Se se itumedisang ke gore o ne a itharabologelwa mme gone jaanong o direla Jehofa gape e bile o itumetse.”
Solomone, morwarraagwe Abesalome ka rraagwe, ga a ka a latela tsela ya ga Abesalome. Ka boikokobetso o ne a iketleeleditse go ithuta mo go rraagwe e bong Dafide. (1 Dikgosi 2:1-4) Go na le gore Solomone a leke go ikgodisa, o ne a batla go itirela leina le lentle le Modimo. Mo nakong eo yotlhe, o ne a dira gore lelapa la gagwe le tlotlwe a bo a dira gore a itsege e le nngwe ya dikgosi tse di molemo tota tsa Iseraele.—1 Dikgosi 3:4-14.
Sekao se se molemo sa ga Solomone se gatelela dintlha tse pedi tsa botlhokwa: Ya ntlha, ga o itirele leina ka go batla go itlhaola mo lelapeng, go na le moo o itirela leina ka go ithuta ka dinonofo tse di molemo tse ba lelapa la gago ba nang le tsone. Lokwalopaka lwa Adolescence lwa re: “Basha ga ba a tshwanela go akanya gore fa ba le mo dingwageng tsa bone tsa bosha, eo ke nako ya gore ba ikgaoganye le batsadi ba bone gore ba itirele leina.” Lokwalopaka lono lo tswelela lo re: “Go engwa nokeng ke batsadi ba gago ga go ka ke ga go kgoreletsa” gore o kgone go itirela leina, “go na le moo [go a] go thusa.”
Se se kgatlhang ke gore, Solomone ka boene o ne a kgothatsa jaana: “Reetsa rrago yo o dirileng gore o tsholwe, mme o se ka wa nyatsa mmago fela ka gonne a tsofetse.” (Diane 23:22) Go bonala sentle gore mafoko ano Solomone o ne a sa a kwalele bana ba bannye ka gonne ba tla bo ba godile fa batsadi ba setse ba “tsofetse.” Seno se re bontsha eng? Tota le fa o setse o godile mme o na le lelapa la gago, o sa ntse o ka solegelwa molemo ke botlhale jwa batsadi ba gago. Ivan le ene o ne a lemoga seo. A re: “Fa ke ntse ke gola jaana, ke leka go etsa dinonofo tse di molemo tsa batsadi ba me mme ke leka ka natla gore ke se ka ka akanya ka diphoso tsa bone.”
Ntlha ya bobedi e re tshwanetseng go akanya ka yone ke gore maikaelelo a magolo a ga Solomone e ne e se go itirela “leina,” mme e ne e le go itumedisa Jehofa. Ke boammaaruri gore go ne go lebeletswe mo gontsi mo go ene e re ka e ne e le morwa Dafide. Le fa go ntse jalo, Solomone o ne a kgona go diragatsa maikarabelo a gagwe ka ntlha ya go ikanya Jehofa. Alexander le ene o setse a leba dilo ka tsela eo. A re: “Jaanong ke setse ke amogela gore go lebeletswe mo gontsi mo baneng ba batsadi ba bone e leng bagolwane. Ke ile ka swetsa ka gore ke dirise ntlha eno ka tsela e e molemo, mme go dira jalo go ile ga ntshireletsa tota. Ke ile ka lemoga gore selo sa botlhokwa thata ke tsela e Jehofa a ntebang ka yone. O nkitse ka namana, e seng fela gore ke ngwana wa ga mang.”
Daryn, yo rraagwe e leng moalogi wa Sekolo sa Baebele sa Watchtower sa Gileadeb—sekolo se se thapisang barongwa—le ene o ithutile go lebana le boemo jwa go nna le batsadi ba ba itsegeng thata. A re: “Fa ke ne ke kolobediwa, ke ne ka ineela mo go Jehofa e seng mo mothong ope o sele. Ke dira bojotlhe jwa me go tshelela boineelo jwa me, mme seno se dira gore ke ritibale maikutlo e re ka ke itse gore Jehofa o itumelela se ke se dirang, le fa ke sa kgone go fitlhelela sengwe le sengwe se batsadi ba me ba se fitlheletseng.”
Kgosi Solomone o ne a re: “Mosimane o dira gore a lemogiwe ka ditiro tsa gagwe gore a tiro ya gagwe e itshekile e bile e thokgame.” (Diane 20:11) Kwa bokhutlong, batho ba tla go gopola ka se o se buang le se o se dirang. Nna sekao “mo go bueng, mo boitshwarong, mo loratong, mo tumelong, mo boitshekong.” Fa o dira jalo, batho ba tla go rata le go go tlotla ka ntlha ya se o leng sone!—1 Timotheo 4:12.
Le fa go ntse jalo, basha ba bangwe bone ba na le bothata jwa go amanngwa thata le bana ba bangwe mo gae ba ba fitlheletseng mo gontsi mo botshelong. Setlhogo sa mo makasineng o o tlang se tla tlhalosa kafa o ka lebanang le bothata jono ka gone.

LEGAE la rona la ntlha le ne le agilwe ka dipale, mmu le bojang—le sa kgone go sireletsa lelapa la rona sentle mo marigeng a a bogale a dipoa tseno. Ka 1928, pele ga bontsi jwa rona re le robongwe re tsholwa, Rre le mmè ba ne ba amogela dibuka tse di buang ka Baebele mo mothong mongwe yo o neng a etetse legae la rona. Ba ne ba fetsa mariga otlhe a maleele a a latelang ba ithuta Baebele ka thuso ya dibuka tseno. Mo letlhabuleng le le latelang, ba ne ba tlhatswegile pelo gore ba ne ba bone boammaaruri. Ba ne ba tlotlela ba losika lwa bone, ditsala le baagelani mme segolobogolo bana ba bone ka dilo tse ba neng ba di ithuta.
Ke belegwe ka 1931, mme bonnake ba batlhano ba ne ba tsholwa nakonyana fela morago ga me. Lelapa la gaetsho le ne le na le thulaganyo ya go bala Baebele le go e ithuta. Ke gakologelwa dinako dingwe tse ke neng ke di rata thata tsa mo mosong tse re neng re di fetsa re le mmogo jaaka lelapa. Rre o ne a etelela pele mo go tlotleng le rona ka temana ya Baebele, tota le fa re ne re na le baeng. Mmè le Rre, mmogo le bana ba ba neng ba setse ba godilenyana, ba ne ba bala dikgatiso tse di theilweng mo Baebeleng ba refosana.
Rre o ne a sa re rute fela go bala le go kwala, mme gape o ne a re ruta go dira dipatlisiso ka go dirisa dikhonkhodense tsa Baebele. Go ise go ye kae, re ne ra ithuta kafa re ka dirisang Baebele ka gone go tlhalosetsa batho ba bangwe ka bodumedi jwa rona. Metlotlo e e monate eno e re neng re e tshwara e ne ya nthusa gore ke kgone go tlotla le batho ka dithuto dingwe tsa Baebele. Fa nako e ntse e tsamaya, ke ne ka kgona go dirisa Baebele go ganetsa dithuto tsa maaka tsa bodumedi. Ke ne ke kgona go ntsha bosupi jwa gore moya o a swa, gore ga go na molelo wa dihele le gore Modimo le Jesu ga ba lekane kgotsa gore ga se Tharonngwe.—Moreri 9:5, 10; Esekiele 18:4; Johane 14:28.
Rre le Mmè le bone ba ne ba re ruta ka go re tlhomela sekao ba bo ba re kgothatsa gore re emele se se siameng ka nitamo, le fa go dira jalo go ne go ka dira gore re se ka ra ratwa ke batho ba bangwe. Ka sekai, ga ba ise ba ko ba tsamaye ba goge motsoko, e bile ba ne ba re tlhagisa ka diphelelo tsa one tse di leswafatsang le gore re ne re tlile go gatelelwa ke bangwe kwa sekolong gore re o goge. Ke gakologelwa mafoko a ga Rre fa a ne a re: “Fa o gana go goga, o ka nna wa tsewa o se monna wa sepe. Mme o botse motho yo o go pateletsang go o goga o re, ‘Ke mang yo e leng monna fano? A ke yo o laolwang ke motsoko kgotsa yo o o laolang?’”
Fa ke ne ke na le dingwaga di le 11, ke ne ka tlelwa ke teko e nngwe gape e e neng e tla supa gore a ke ne ke tla tshela ka tsela e e bontshang gore ke thapisitswe ka Baebele fa ke ne ke sa ntse ke le monnye. Ka nako eo, Ntwa ya Lefatshe II e ne e setse e simolotse, mme go ne go lebeletswe gore bana ba sekolo ba dumedise folaga. Go ya ka se ke neng ke se ithutile mo Baebeleng, ke ne ka lemoga gore go dira jalo e ne e tla bo e le go e obamela, ka jalo ke ne ka gana go dira jalo. Seno se ne sa felela ka gore ke lelekwe mo sekolong dikgwedi di le thataro.
Le fa go ntse jalo, fa nako e ntse e tsamaya, ke ne ka fetsa sekolo mme ka March 1947, ka tshwantshetsa boineelo jwa me mo go Jehofa Modimo ka go kolobediwa mo metsing. Morago ga dikgwedi di le thataro ke ne ka nna mmulatsela, e leng mmoledi wa nako e e tletseng wa dikgang tse di molemo. Sa ntlha, ke ne ke direla kwa bokone jwa Saskatchewan, ke neela balemirui bosupi mo tshimong e kgolo. Fa go le selemo, ke ne ke tsamaya ke palame pitse, mme fa go le mariga, ke ne ke dirisa selei se se khurumeditsweng se se gogwang ke pitse, se re neng re se bitsa caboose. Se ne se thutafadiwa ka go besa molelo wa magala, ka jalo ke ne ke tshwanetse go nna kelotlhoko gore selei se se ka sa pitikologa.
Batho ba motseselegae oo ba ne ba le botsalano e bile ba na le moya wa go amogela baeng. Fa ke ne ke ba etela mo nakong ya tshokologo, gantsi ba ne ba nkopa gore ke lale mo magabone. A bo ke ne ke itumelela thata jang ne go tshwara metlotlo e e tletseng botshelo ya Baebele morago ga moo! Bangwe ba ba neng ba tsaya kgato morago ga gore re fetse bosigo jotlhe re tlotla le bone ke ba lelapa la ga Peterson. Earl le mmaagwe ba ne ba nna Basupi ba ba tlhagafetseng ba ga Jehofa.
Ka 1949, ke ne ka arabela mokgosi wa gore babulatsela ba tle go thusa ka tiro ya go rera kwa Quebec. Go ne ga tla babulatsela ba ka nna 200 ba ba tswang kwa bophirima jwa Canada. Ba ne ba goroga mo toropong ya Montreal ka September, ba iketleeleditse go amogela tiro ya go bereka mo Quebec yotlhe. E ne e le ka nako ya fa Tonakgolo ya Katoliki e bong Maurice Duplessis, yo o neng a ikaeletse go ntsha Basupi mo porofensing eno, a ne a sa ntse a tshwere marapo.
Tseo e ne e le dinako tse di itumedisang tsa go tshwarega mo tirong mme gape e le dinako tsa mathata. Mathata a tsone a ne a akaretsa go ithuta Sefora, go tshwarwa le go tlhaselwa ke digopa, go italetsa ga batho bangwe ba ba neng ba tla go re tshwenya re le mo dikopanong tsa rona tsa Bokeresete. Le fa re ne re lebane le dikgwetlho tse di ntseng jalo, seno ga se a ka sa ntshosa le fa e le go dira gore ke reketle mo mokgeleng o ke neng ke o ipeetse wa go nna modiredi wa Modimo. Batsadi ba me ba ne ba nthutile go rata tshiamo le go nna le tumelo e e nonofileng ya gore tiro ya go rera mo lefatsheng lotlhe e Jesu a e boleletseng pele e tla wediwa, go sa kgathalesege kganetso.—Mathaio 24:9, 14.
Fa ke ne ke ntse ke direla kwa Quebec, ke ne ka kopana le Emily Hawrysh, mmulatsela yo o ikanyegang yo o tswang kwa Saskatchewan. Fa e sa le re nyalana ka January 27, 1951, Emily e ntse e le modiri ka nna yo o ikanyegang le molekane yo o nkgothatsang. E re ka mokgele wa rona e ne e le go nna le seabe ka botlalo mo bodireding, re ne ra dira kopo ya go ya go nna baithuti ba Sekolo sa Baebele sa Watchtower sa Gileade se kwa go sone baithuti ba thapisiwang dikgwedi di le mmalwa go ba baakanyetsa tiro ya borongwa, mme kopo ya rona e ne ya amogelwa. Re ne ra aloga mo tlelaseng ya bo20 ya Gileade ka February 1953.
Fa re ne re sa ntse re letetse makwalotetla a go tsena mo Afrika, re ne ra kopiwa go ya go thusa diphuthego tsa Basupi ba ga Jehofa kwa Alberta le Ontario, kwa Canada. Mo metlheng eo, re ne re dirisa dipalangwa tsa botlhe go tswa phuthegong e nngwe go ya kwa go e nngwe. Ka jalo re ne ra ithuta go tshela botshelo jo bo sa raraanang le go tsenya dilo tsotlhe tsa rona mo teng ga sutukeise e le nngwe. Morago ga dikgwedi di le mmalwa, fa makwalotetla a rona a sena go siama, re ne ra ya kwa Rhodesia Borwa, e gone jaanong e leng Zimbabwe.
Morago ga dikgwedi di le tlhano re sena go goroga teng, re ne ra newa kabelo ya go etela ditlhopha tsa Basupi ba ga Jehofa kwa Zimbabwe le kwa Botswana le dikarolo tse di kafa borwa jwa Rhodesia Bokone (e gone jaanong e leng Zambia). Fa re ne re le kwa Sekolong sa Gileade, re ne ra kgothalediwa gore re se ka ra bapisa naga e re tla bong re le kwa go yone le nagagae ya rona le go gakologelwa gore re ka dirisa maemo a re iphitlhelang re le mo go one go ithuta sengwe. Mafoko ao a a botlhale a ne a re thusa go tokafatsa tsela e re akanyang ka yone. Go tla go fitlha gompieno jaana, nna le Emily re dumalana le mafoko a a reng, “Leka go itumelela boemo jo o leng mo go jone; ka gonne o ka nna wa se ka wa tlhola o nna mo go jone gape.”
Re ne re ya kwa mafelong a a farologaneng ka terena, bese, lori kgotsa ka baesekele—re dirisa sepalangwa sepe fela se se neng se le teng. Le fa go ne go se motlhofo go dira jalo, go ne go na le maemo a mangwe a a neng a leka boikemisetso jwa rona jwa go “leka go itumelela boemo jo re neng re le mo go jone.” Mo dingwageng tsa ntlha tse pedi, Emily o ne a sa letlwe go tsena le nna mo metseng ya batho ba ba kgomaretseng setso thata ka ntlha ya dithibelo tsa semolao tse di neng di beilwe. Ka jalo, mosadi wa me yo ke neng ke na le dingwaga di le mmalwanyana fela ke mo nyetse o ne a tshwanelwa ke go sala mo ditoropong tse di gaufi le seteishene, tse gantsi go neng go se na Basupi mo go tsone. Tumelo, bopelokgale le boikemisetso jwa ga Emily di ne tsa se ka tsa dira fela gore ke mo rate le go mo anaanela mme gape di ne tsa dira gore metse eo e ungwe maungo a Bogosi.
Ka bonako fela fa Emily a sena go bona marobalo mo baaging bangwe ba lefelo le a neng a sala mo go lone, o ne a tsamaya a neela bosupi mo go bone go fitlha ke boa kwa motseng mongwe wa batho ba ba kgomaretseng setso thata. Ka dinako tse dingwe, o ne a fetsa kgwedi yotlhe a bereka a le nosi. Go ikaega ka seatla se se maatla sa ga Jehofa go ne ga mo nonotsha ga ba ga mo sireletsa, mme bodiredi jwa gagwe jwa nna le matswela. Mo lekgetlong lengwe, Rita Hancock o ne a amogela boammaaruri jwa Baebele mme moragonyana jwa amogelwa le ke monna wa gagwe. O ne a nna mokaulengwe yo o ikanyegang mme a nna mogolwane wa Mokeresete go fitlha a swa. Gompieno, go na le diphuthego tse di gatetseng pele sentle mo ditoropong dingwe tse Emily a neng a jala peo ya boammaaruri mo go tsone.
Ke ne ka amiwa maikutlo thata ke kanaanelo e Basupi ba Baafrika, ba ba neng ba nna mo metseng ya batho ba ba kgomaretseng setso thata, ba neng ba na le yone ka phuthego ya ga Jehofa le baemedi ba yone ba ba etang. Bakaulengwe bano ba ba lorato ba Bakeresete ba ne ba ntlhokomela sentle tota. Ke ne ke tsaya loeto Mantaga mongwe le mongwe ke tswa kopanong e nngwe ke ya kwa go e nngwe. Gantsi ke ne ke robadiwa mo ntlong e e neng e sa tswa go agiwa ka bojang, e e neng e nkgopotsa ntlo ya gaetsho kwa Saskatchewan. Bolao jwa me e ne e le bojang jo bo adilweng fa fatshe jwa bogodimo jwa disentimetara di le 30, bo apesitswe lakane.
Dikopano tse di neng di tshwarelwa mo metseng ya batho ba ba kgomaretseng setso thata gantsi di ne di tshwarelwa mo dikgweng. Ba ba neng ba tla kopanong eno ba ne ba tlhagola tlhaga, ba bo ba tlogela ditlhare tse di nang le makakaba a magolo gore go nne le moriti. Ba ne ba potoka dirite tsa tlhaga ka tsela e e matsetseleko ba bo ba di tlhomaganya fa fatshe gore go dulwe mo go tsone. Morago ga moo, ba ne ba tsenya lefelo le le tlhagotsweng leno legora la bojang. Mo dikgweng tseno, ka dinako tsotlhe ke ne ke amiwa maikutlo thata ke molodi wa mantswe a a monate a bakaulengwe le bokgaitsadi ba rona ba Baafrika fa ba opelela Jehofa dipako ka dikarolo tsotlhe tsa mmino.
Fa ke ntse ke tsweletse ka bodiredi jwa me, ke ne ka kopana le Gideon Zenda, motlhatlhobimogolo wa dikolo tsa barongwa tsa Kereke ya Anglican. Kereke eno ke yone e e neng ya tsenya Gideon sekolo le yunibesithi. Le fa go ntse jalo, o ne a ise a bone dikarabo tse di kgotsofatsang tsa dipotso di le dintsi tsa Baebele tse a neng a na le tsone. Ka jalo, o ne a nkopa gore ke tle go kopana le ene le badiri ka ene go tla go tlotla ka dipotso tseno. Go ne ga tla batho ba ka nna 50 mo pokanong eno, go akaretsa le batlhatlhobi ba dikolo, bagokgo le barutabana. Gideon e ne e le ene modulasetulo. Re ne ra tlotla ka ditlhogo tse di farologaneng ka go latelana ga tsone. Ke ne ke bua metsotso e le 15 ka setlhogo se se rileng morago ga moo ke bo ke ba letla go botsa dipotso pele ke fetela kwa go se sengwe. Pokano eno e ne ya tsaya diura di le mmalwa.
Sengwe se se sa tlwaelegang se se neng sa direga morago ga pokano eno ke gore Gideon, lelapa la gagwe le badiri ka ene ba le bantsi, botlhe ba ne ba ineela ba bo ba nna batlhanka ba ba kolobeditsweng ba ga Jehofa. Mobishopo wa lefelo leo o ne a ba lebogisa tiro gore ba se ka ba tlhola ba rutwa ke kereke ya Anglican. Le fa go ntse jalo, botlhe ba ne ba se ka ba boifa, ba ne ba nna ba nitame mo tirelong ya ga Jehofa, mme bangwe ba bone ba ne ba tsenela bodiredi jwa bobulatsela.
Ka 1954, Basupi ba ga Jehofa ba ne ba golola filime ya The New World Society in Action. Mo ngwageng o o latelang, dithibelo tsa semolao tsa gore mosadi a se ka a tsena le monna wa gagwe mo metseng ya batho ba ba kgomaretseng setso thata di ne tsa fedisiwa. Seno se ne sa dira gore Emily a kgone go ya le nna kwa metseng eo. Ka nako eo, re ne re filwe koloi, jenereitara ya motlakase le porojeketara gore re bontshe batho filime eno mo metseng eo yotlhe. Batho ba le bantsi ba ne ba ise ba ko ba tsamaye ba bone filime ya ditshwantsho tse di tsamayang, ka gone go e tshameka go ne ga ngoka batho ba le bantsi thata. Filime eno e ne e bontsha kgato ka kgato tsela e Dibaebele le dibuka tsa Baebele di gatisiwang ka yone kwa bogatisetsong jo bogolo jwa rona kwa Brooklyn, kwa New York.
Gape filime eno e ne e na le ditshwantsho tsa bakaulengwe ba ditšhabatšhaba ba Basupi ba ga Jehofa ba le mmogo mo kobamelong kwa Yankee Stadium, kwa New York ka 1953. Baafrika bano ba ne ba ise ba ko ba bone batho ba ditšhaba tse di farologaneng jalo ba ntse mmogo ka kutlwano le ka lorato. Filime eno e ne ya tlhotlheletsa malapa a le mantsi a batho ba kwa Zimbabwe gore ba ithute Baebele le go kopanela mmogo le Basupi. Bagokgo ba le bantsi ba dikolo go ralala naga yotlhe ba ne ba kopa gore bana ba dikolo tsa bone ba bontshiwe filime eno e re ka ba ne ba lemoga kafa thuto ya yone e neng e le botlhokwa ka gone.
Nako nngwe go setse go le bosigo thata, ke ne ka tsosiwa ke Basupi bangwe ba nkopa gore ke bontshe batho filime eno. Ke ne ka gakgamadiwa ke gore batho ba ka nna 500 ba ne ba tsamaile diura di le mmalwa go tla go e bona. Ba ne ba utlwile gore ke ne ke le teng mo lefelong leno le gore ke ne ke ntse ke e bontsha batho. Ka nako ya fa boidiidi joo bo phatlalala, ke fa go setse go gorogile ba bangwe ba le 300. Ka jalo, ke ne ka tshameka filime eno gape. Ba bofelo go e bona ba ne ba tsamaya ka ura ya boraro mo mosong! Kwa Zambia fela, filime eno e bonwe ke batho ba ba fetang milione mo sebakeng sa dingwaga di le 17 fela!
Fa re sena go fetsa ngwaga le halofo re le kwa Zimbabwe, re ne ra romelwa kwa Afrika Borwa. Seno se ne se raya gore re ne re tshwanetse go ithuta Seburu. Moragonyana re ne ra ithuta go bua Sesotho le Sezulu. Go kgona go ruta Lefoko la Modimo ka dipuo tse dingwe tse di oketsegileng go ne ga oketsa matswela a re neng re nna le one mo bodireding ga ba ga dira gore re ikutlwe re fitlheletse sengwe mo tirong ya rona.
Mo masimologong a dingwaga tsa bo1960, re ne ra abelwa go dira tiro ya go eta mo Afrika Borwa. Re ne ra fetsa dingwaga tse di latelang di le 27 re etela naga yotlhe ya Lesotho, Namibia, Afrika Borwa le Swaziland mmogo le ditlhaketlhake tsa Ascension le St. Helena kafa Borwa Jwa Lewatle la Atlantic. Re ne ra tsamaya dikilometara di le makgolo a le diketekete re etela bakaulengwe le bokgaitsadi ba rona ba Bakeresete. Ditiro tsa bone tse di bontshang tumelo le boikanyegi fa ba lebane le maemo a a sa itumediseng di re kgothaditse gore le ka motlha re se ka ra ineela.
Ka sekai, ke itse Basupi bangwe kwa Swaziland ba ba neng ba se ka ba latlha tumelo ya bone fa Kgosi Sobhuza II a sena go tlhokafala. E re ka ba ne ba gana go kopanela mo meetlong e e sa tsamaisaneng le dikwalo e e neng e dirwa fa monna yo o tlotlegang yoo a ne a fitlhwa, ba ne ba lelekwa mo ditirong tsa bone le go tseelwa ditshwanelo tsa bone jaaka baagi. Le fa ba ne ba fetsa dingwaga di le dintsi ba tshelela mo lehumeng le mo mathateng, ga ba a ka ba latlha tumelo ya bone. Ka metlha ke lebogela Jehofa tshiamelo e kgolo eno ya go bo ke ile ka kgona go itse bakaulengwe le bokgaitsadi ba ba molemo bao ba Bakeresete le go bo ke ile ka kgona go buisana le bone re lebane difatlhego.
Yo mongwe ke Philemon Mafareka, mmulatsela wa kwa Mokhotlong, kwa Lesotho, e leng motse o o mo dithabeng tse di bogodimo jwa dimetara di le 3 000. E re ka go ne go se na dipalangwa, ene le mosadi wa gagwe yo o rategang, bana ba bone ba babedi le batho ba le banè ba ba neng ba tlile go kolobediwa ba ne ba tsamaya dikilometara tse di fetang 100 go ya kwa kopanong e e neng e tshwaretswe kwa lefelong lengwe le le bogodimo jwa dimetara di le 1 200. Ba ne ba fetsa nako e ntsi ba tsamaya mo ditseleng tse di motlhatloga. Ba ne ba tla ba ntse ba tlhatloga ba fologa le go tshela melapo le dinoka di le mmalwa.
Fa ba boela gae morago ga kopano, ba ne ba tshwere dikhopi di le lekgolo tsa buka ya setlhogo se se reng Boamarure jo bo Isang Botshelong jo Bosakhutleng. Ba ne ba di tseetse batho kwa gae kwa Mokhotlong. Mme ka ntlha ya go kopana le batho mo tseleng ba ba neng ba kgatlhegela dibuka tsa Baebele, dibuka tseo di ne tsa felela gone mo tseleng. Nna le Emily re sa ntse re anaanela tshiamelo e re nnileng le yone ya go iponela ka matlho tlhoafalo le boineelo jwa bakaulengwe le bokgaitsadi ba Bakeresete ba ba tshwanang le Philemon le mosadi wa gagwe.
Ka dinako tse dingwe, re ne re nna mo kotsing ya go kopana le dinoga tse di botlhole, tse di jaaka kake, mmogo le merwalela e e boitshegang le dikotsi tse dingwe. Dilo tseno, le fa di ne di tshosa ka dinako tse dingwe, ga se sepe fa re di bapisa le masego le boitumelo jo re nnileng le jone ka ntlha ya go direla Jehofa. Re ile ra ithuta gore ga a ke a latlha batho ba gagwe ba ba ikanyegang.
E ne ya re fa Emily a simolola go nna le mathata a a masisi a botsogo, Jehofa o ne a re naya botlhale jwa go lebana le boemo jono ka tsela e e tshwanetseng. Go fetola mofuta wa dijo tse re neng re di ja le go tokafatsa maemo a mo tikologong e re neng re nna mo go yone a go ntsha leswe la matlwana go ne ga thusa gore a fole ka bonako. Re ne ra aga tente e nnye mo beneng e re neng re tsamaya ka yone gore Emily a se ka a amiwa ke maemo a a sa itumediseng a bosa fa re ntse re le mo loetong, mme fa nako e ntse e tsamaya, o ne a boa gape a nna le botsogo jo bo itekanetseng sentle.
Ka 1988, morago ga dingwaga di le 35 tsa tiro ya borongwa mo kontinenteng e ntle ya Afrika, re ne ra newa kabelo ya go ya go dira kwa Canada. Mme ka 1991, ke ne ka boa gape ka nna molebedi yo o etang. Dingwaga di le robedi morago ga moo, ke ne ka tshwara ke setorouko. Le mororo ke sa tlhole ke kgona go dira bontsi jwa dilo tse ke neng ke tle ke di dire, ke sa ntse ke itumelela go bo ke le mogolwane mo go nngwe ya diphuthego tsa Lontone, mo Ontario.
Gompieno, ke kgona go leba kwa morago ka boitumelo kwa dingwageng di le 56 tse di fetileng tsa fa ke ne ke simolola bobulatsela ke tsamaya ke palame pitse kwa borwa jwa Saskatchewan. A bo ke itumela jang ne go bo Rre a ile a se ka a kgaotsa go re ruta go akanya jaaka batho ba semoya, gore le ka motlha re se ka ra boifa go emela boammaaruri le tshiamo! O ne a nthuta Lefoko la Modimo le le neng la dira gore ke itse gore ke tshelela eng. Seo se ne sa ntsholegela molemo malatsi otlhe a botshelo jwa me. Ga nkitla ke bo ke tsamaya ke emisetsa botshelo jwa me jwa go direla Jehofa ka sepe fela se ke ka se newang ke lefatshe leno la bogologolo.

DAVID o ithutela go nna ramolao kwa Obafemi Awolowo University kwa Nigeria. Bosheng jaana o ne a kwalela ofisi ya lekala la Basupi ba ga Jehofa ya lefelo la bone a re: “Go na le porofesa mongwe yo o itsegeng thata yo o nang le dingwaga tse 70 mo lephateng la yunibesithi ya rona la dithuto tsa molao, yo ke mo isetsang dimakasine tsa Tsogang! ka metlha. Moso mongwe fa a sena go amogela dimakasine tsa bosheng, o ne a raya motho mongwe yo o neng a mo etetse mo ofising ya gagwe a re: ‘Dibuka dingwe di tshwanetse go latswiwa fela, tse dingwe go metswa, mme di se kae tsone di tshwanetse go tlhafunwa le go silwa. Tsogang! ke makasine o o tshwanelwang ke go tlhafunwa le go silwa.’”
David a re nako nngwe fa a sena go tswa mo ofising ya porofesa yono, o ne a mo utlwa a kgothaletsa motho mongwe yo o neng a mo etetse mo ofising ya gagwe gore a bale dimakasine tsa Tsogang! “O ne a buelela thata kafa go dirwang dipatlisiso tse di tseneletseng ka gone fa go rulaganngwa makasine wa Tsogang! le kafa makasine ono o tlhalosang dilo ka tlhamalalo ka gone le fa o sa tseye letlhakore. Ke ne ka mo utlwa a re: ‘Ke bala dimakasine tseno ka kelotlhoko tota. Go bonala Modimo e le ene a nayang bakwadi ba tsone botlhale jwa go kwala ditlhogo tse di molemo thata jaana.’”
Dimakasine tsa Tsogang! di a ruta e bile di bua ka dilo di le dintsi. Selo se se botlhokwa le go feta ke gore, di dira gore batho ba ikanye se Mmopi a se solofetsang mo Baebeleng, gore go tla nna le lefatshe le lesha la kagiso le le tla tseelang tsamaiso eno ya dilo sebaka. Boroutšhara jwa ditsebe tse 32 jwa Modimo o Batla Gore re Direng? bo gatelela boikaelelo joo jwa Modimo, bo naya tshedimosetso go tswa mo Baebeleng e e bontshang se re tshwanetseng go se dira gore Modimo a re amogele. O ka ikopela khopi ya boroutšhara jono ka go tlatsa le go romela setlankana se se fa tlase kwa atereseng e e kwadilweng fano kgotsa kwa atereseng e e tshwanetseng mo go tse di mo go tsebe 5 ya makasine ono.

O tshwanetse go tshwenyega go le kana kang fa ngwana wa gago a tshwerwe ke letshoroma? O ka thusa ngwana wa gago jang gore a fole?

REUBEN o dira tiro ya go rekisa. Ngwaga le ngwaga nngwetharong ya madi a a a bereketseng ka natla a fediwa ke go duela makgetho. O ngongorega jaana: “Ga ke bone kwa madi ano a yang gone. Jaaka fa puso e ntse e fokotsa madi a e a ntshetsang ditirelo tsa setšhaba, ga e re direle dilo tse re di tlhokang.”
Le fa go ntse jalo, e ka ne re rata kgotsa re sa rate, makgetho ke karolo ya botshelo. Mokwadi Charles Adams a re: “Mo nakong yotlhe e go ntseng go na le batho ka yone, dipuso di ntse di duedisa batho lotseno ka ditsela tse dintsi.” Gantsi makgetho a dirile gore batho ba tsogelwe ke letlhoo gonne ba sa rate go a duela mme ka dinako tse dingwe a dirile gore ba tsogologele dipuso. Maborithane a motlha wa bogologolo a ne a lwantsha Baroma, a re: “Ruri go ka bo go le botoka thata fa re ka bo re bolailwe bogolo go go tsamaya re imelwa ke lekgetho!” Go tlhoa lekgetho le le ntshediwang letswai kwa Fora ke gone go bakileng Diphetogo Tse Dikgolo kwa Fora, mme mo tiragalong eo bakgethisi ba ne ba bolawa ka go kgaolwa ditlhogo. Gape batho ba ba neng ba le kgatlhanong le lekgetho ba ne ba nna le seabe mo ntweng ya go lwela kgololesego, ntwa e mo go yone United States e neng e tlhasela Engelane.
Ga go gakgamatse gore le mo motlheng wa gompieno batho ba le bantsi ba bo ba sa rate go duela lekgetho se kana kana. Bomankge ba re gantsi kwa dinageng tse di tlhabologang mekgwa ya go duedisa makgetho “ga e tswele batho molemo” e bile “e a gobelela.” Go ya ka mmatlisisi mongwe, go na le naga nngwe ya Afrika e e humanegileng e “batho ba yone ba neng ba tshwanelwa ke go duela makgetho a a fetang 300, mme ba ne ba sa kgone go laola tsela e a duelwang ka yone tota le fa go ne go na le batho ba ba nang le bokgoni mo go laoleng tsela e makgetho a tsamaisiwang ka yone. E re ka go ne go se na mekgwa e e siameng kgotsa e sa latelwe ya go phutha makgetho le go a laola, seno se dirile gore madi a dirisiwe ka tsela e e sa tshwanelang.” Dikgang tsa BBC di ne tsa bega gore kwa nageng nngwe ya Asia, “badiredi ba bagolo ba naga eo ba ne ba duedisa batho . . . madi a le mantsi a a seng kafa molaong—go simolola ka madi a go jala dipanana go ya go a go tlhaba dikolobe—e le gore ba oketse madi a puso kgotsa ba a tsenye mo dikgetsing tsa bone.”
Selo se sengwe se se gakatsang dilo ke go bona tsela e bahumi ba ntseng ba humela pele ka yone, mme bahumanegi bone ba ntse ba humanegela pele. Kgatiso ya United Nations ya Africa Recovery ya re: “Sengwe sa dilo tse dintsi tse di dirang gore go bo go na le pharologanyo e kana kana mo go tsa ikonomi mo gare ga dinaga tse di tlhabologileng le tse di sa ntseng di tlhabologa ke gore dinaga tse di tlhabologileng di thusa balemirui ka madi fa dinaga tse di sa ntseng di tlhabologa tsone di duedisa balemirui makgetho. . . . Dipatlisiso tsa World Bank di bontsha gore madi a balemirui ba thusiwang ka one kwa United States fela a fokotsa lotseno lwa ngwaga le ngwaga lwa Afrika Bophirima lwa katune e e romelwang kwa dinageng tse dingwe ka diranta di le dimilione di le 1,84 ka ngwaga.” Ka jalo balemirui ba mo dinageng tse di tlhabologang ba ka nna ba bo ba sa rate fa puso ya bone e goga lekgetho mo lemmenyaneng le ba le amogelang. Molemirui mongwe wa kwa nageng e nngwe ya Asia a re: “Nako le nako fa [badiredi ba bagolo ba puso] ba tla kwano, ba a bo ba tlile go kopa madi.”
Bosheng jaana boikutlo jo bo tshwanang jwa go sa batle go duela lekgetho bo ne jwa bonala le mo Afrika Borwa fa puso e ne e duedisa balemirui makgetho a mafatshe a bone. Balemirui ba ne ba tshosetsa puso ka gore ba tla e isa kgotlatshekelong. Mmueledi mongwe wa balemirui o ne a bolela gore lekgetho “le tla dira gore balemirui ba tlhoke madi le bo le dire gore badiri ba dipolase ba tlhoke ditiro.” Ka dinako tse dingwe go gana go duela lekgetho go sa ntse go baka thubakanyo gompieno. Dikgang tsa BBC di bega jaana: “Balemirui ba babedi [ba kwa Asia] ba ne ba bolawa ngogola fa mapodise a ne a tlhasela motse mongwe o mo go one balemi ba neng ba ngongoregela makgetho a a kwa godimo.”
Le fa go ntse jalo, ga se bahumanegi fela ba ba sa batleng go duela makgetho. Patlisiso nngwe e e neng ya dirwa mo Afrika Borwa e ne ya bontsha gore batho ba le bantsi ba ba humileng ba ba duelang lekgetho “ga ba batle go duela makgetho a mantsintsi—tota le fa seno se ne se bolela gore puso e ne e se kitla e kgona go tokafatsa ditiro tse di botlhokwa mo go bone tse e di ba direlang.” Mo dikgannyeng go buiwa thata ka batho ba ba tumileng mo lefatsheng ba mmino, dibaesekopo, metshameko le dipolotiki, ka ntlha ya gore ba sa batle go duela lekgetho. Buka ya The Decline (and Fall?) of the Income Tax e boletse jaana: “Ka maswabi, badiredi ba rona ba bagolo ba puso, boporesidente ba rona le bone ruri ba ntse ba sa re tlhomele sekao se sentle sa go kgothatsa batho go ikobela molao wa lekgetho.”
Gongwe le wena o na le maikutlo a gore makgetho a mantsi thata le gore a a gobelela. Ka jalo he, o tshwanetse wa leba jang go duela makgetho? A a thusa ka tsela nngwe? Ke ka ntlha yang fa gantsi melao e e laolang makgetho e raraane e bile e lebega e gobelela jaana? Ditlhogo tse di latelang di tla sekaseka dipotso tseno.

DIPUSO di bolela gore le fa batho ba sa rate go duela lekgetho gone go botlhokwa gore le duelwe—ke madi a a thusang go ‘tlisa tlhabologo.’ Le fa o dumalana le kgopolo eno kgotsa nnyaa, gone ke boammaaruri gore gantsi madi a lekgetho a kwa godimo fela thata.
Makgetho a ka kgaoganngwa ka dikarolo tse pedi: lekgetho le le kopiwang ka tlhamalalo le le le sa kopiweng ka tlhamalalo. Dikai tsa lekgetho le le kopiwang ka tlhamalalo ke lekgetho le le duelwang ke babereki, lekgetho le le duelwang ke ditlamo le lekgetho la dithoto. Mo go ano otlhe, go bonala lekgetho le le duelwang ke babereki e le lone le le ilwang thata. Seno se ntse jalo segolobogolo mo dinageng tse mo go tsone motho a duelang lekgetho go ya ka madi a a a amogelang—fa o amogela madi a mantsi o duela lekgetho le le ntsi. Batshwayadiphoso ba re mofuta ono wa lekgetho o duedisetsa batho go dira ka natla le go atlega.
OECD Observer, e leng kgatiso ya Organization for Economic Cooperation and Development, e re gopotsa gore mo godimo ga makgetho a a duelwang dipuso tsa bogare, “babereki ba tshwanetse go duela lekgetho la lefelo la bone, la kgaolo, la porofense kgotsa la puso ya naga mo godimo ga gore ba duele lekgetho la puso ya bogare. Go ntse jalo kwa Belgium, Canada, Iceland, Japane, Korea, dinaga tsa Yuropa Botlhaba, Spain, Switzerland le United States.”
Makgetho a a sa kopiweng ka tlhamalalo a akaretsa lekgetho la dilo tse o di rekang, makgetho a bojalwa, disekerete le a dithoto. Makgetho ano ga a lemotshege thata jaaka a a kopiwang ka tlhamalalo mme a sa ntse a ka ama ikonomi ka tsela e e botlhoko, segolobogolo bahumanegi. Mo makasineng wa India wa Frontline, mokwadi Jayali Ghosh a re kgang ya gore batho ba maemo a a fa gare le bahumi ba ba duelang lekgetho, ba duela makgetho a mantsi mo India ga se boammaaruri. Ghosh a re: “Makgetho a a sa kopiweng ka tlhamalalo a a duelwang Puso e e kgaogantsweng ka dikgaolo a fitlha go diperesente tse di fetang 95. . . . Go ka direga gore batho ba ba humanegileng ba ba berekang ke bone ba ba duelang madi a le mantsi thata a lekgetho go na le bahumi.” Lekgetho le le kwa godimo le le duelelwang dilo tse di dirisiwang ka bontsi jaaka sesepa le dijo, go bonala e le lone le le dirang gore go bo go na le go sa lekalekaneng jaana.
Dipuso di dira eng tota ka madi otlhe a di a kokoanyang?
Gone ke boammaaruri gore go ja puso madi a le mantsi gore e kgone go direla batho mo setšhabeng ditiro tse di botlhokwa. Ka sekai, kwa Fora, motho a le esi mo go ba le 4 o berekela puso. Seno se akaretsa barutabana, batho ba ba berekang mo posong, mo dimusiamong le mo dikokelong, mapodise le ba bangwe ba ba berekang mo pusong. Go tlhokega makgetho gore ba duelwe. Gape makgetho a duelela ditsela, dikolo le dikokelo e bile a thusa go duelela ditiro tse di tshwanang le go phuthiwa ga matlakala le go romelwa ga poso.
Go duela masole ke lebaka le lengwe le le dirang gore go nne le lekgetho. Lekgetho le le duelwang ke babereki, pele le ne le ntshiwa ke Maborithane a a humileng go duelela ntwa kgatlhanong le Fora ka 1799. Le fa go ntse jalo, ka Ntwa ya Lefatshe II, puso ya Boritane e ne ya simolola go batla gore babereki ba duele lekgetho. Gompieno, go tlhokomela masole ka madi go ja madi a le mantsi le ka dinako tse go se nang ntwa ka tsone. Stockholm International Peace Research Institute e fopholeditse gore madi a a dirisitsweng go tlhokomela sesole mo lefatsheng ka 2000 e ka nna diranta di le dibilione di le 5.9.
Gape makgetho a “laola se se dirwang ke batho”—e leng sedirisiwa se se kgothatsang batho go itshwara ka tsela e e rileng kgotsa se se ba thibelang go itshwara ka tsela eo. Ka sekai, go dira gore bojalwa bo duelelwe lekgetho go fokotsa go nwa bojalwa go feta tekanyo. Ka jalo, mo dinageng di le dintsi makgetho a dira diperesente di le 35 tsa tlhwatlhwa ya bojalwa.
Gape madi a le mantsi a lekgetho a bonwa fa go rekiwa motsoko. Mo Afrika Borwa makgetho a dira diperesente di le 45 go ya go di le 50 tsa madi a motsoko o rekwang ka one. Le fa go ntse jalo, boikaelelo jwa puso jwa go tsenya makgetho a a ntseng jalo ga se gantsi e leng boikaelelo jwa go thusa setšhaba. Fela jaaka mokwadi Kenneth Warner a bolela mo makasineng wa Foreign Policy, motsoko ke “sedirisiwa se se maatla sa ikonomi se ngwaga le ngwaga se tsenyang dibilione di le dintsi tsa didolara fa se rekisiwa le dibilione tse di oketsegileng tsa didolara ka madi a lekgetho.”
Sekai se sengwe se se tlhomologileng sa go laola se se dirwang ke batho se ne sa direga mo masimologong a lekgolo la bo20 la dingwaga. Batlhomamelao ba United States ba ne ba batla go fokotsa mogolagang wa malapa a bahumi. Jang? Ka go dira gore dithoto di duelelwe lekgetho. Fa monna wa mohumi a tlhokafala, go tsewa madi a le mantsi a lekgetho a dithoto tse a di kgobokantseng. Babueledi ba makgetho ba re go duedisa lekgetho ka tsela eno ke go “ntsha madi mo lelapeng gore a ntshediwe tirelo setšhaba.” Go ka tswa go le jalo, le fa go ntse jalo batho ba ba humileng ba ba duelang lekgetho ba na le ditsela di le dintsi tse ba di dirisang go fokotsa lekgetho la bone.
Madi a lekgetho a sa ntse a dirisediwa go tlhokomela dilo tse di farologaneng mo setšhabeng jaaka tikologo. Environmental Magazine e bega jaana: “Bosheng jaana dinaga di le robongwe tsa Yuropa Bophirima di tlhomile molao wa gore tikologo e duelelwe lekgetho, e le gore go fokodiwe dilo tse di kgotlelang mowa.” Makgetho a a duelwang ke babereki go ya ka madi a ba a amogelang, a a umakilweng pelenyana ke boiteko jo bongwe jwa go laola se se dirwang ke batho; boikaelelo ke go dira gore bahumi ba se ka ba nna ba humela pele fa bahumanegi bone ba nnetse go humanegela pele. Dipuso dingwe di letlelela gore mekgatlho e e nayang batho dimpho kgotsa banyalani ba ba nang le bana ba se ka ba duedisiwa madi a le mantsi a lekgetho.
Nako le nako fa go akantshiwa lekgetho le lesha, batho ba ba tlhomang molao ba leka go kaba diphatlha le fa e le dife tse di ka nnang gone malebana le lekgetho. Gakologelwa: Seno se ka raya go latlhegelwa ke madi a le mantsi. Diphelelo e ka nna eng? Gantsi melao ya lekgetho e raraane. Setlhogo se se mo makasineng wa Time se tlhalosa gore mathata a le mantsi mo molaong wa lekgetho la United States “a nna gone fa go sekasekwa gore tota ke eng se e leng lotseno,” ke gore, fa go sekasekwa gore tota ke eng se se tshwanetseng go tsewa e le selo se se ka ntshetswang lekgetho. Mathata a mangwe a nna gone ka ntlha ya melao e mentsintsi “e e letlelelang go fokodiwa ga lekgetho le go se le duele.” Le fa go ntse jalo, ga se United States fela e e nang le melao e e raraaneng ya lekgetho. Kgatiso nngwe ya bosheng ya molao wa lekgetho la United Kingdom e ne e na le ditsebe di le 9 521, tse di dirang dibolumo di le lesome.
Office of Tax Policy Research kwa Yunibesithing ya Michigan e bega jaana: “Ngwaga le ngwaga batho ba ba duelang lekgetho ba United States ba dirisa diura di le dibilione tse tharo ba leka go bala madi a lekgetho a ba tshwanetseng go a busediwa. . . . Nako yotlhe le madi otlhe a a dirisiwang ke batho ba ba duelang lekgetho ba United States [go tlatsa diforomo tse di bontshang gore ba tshwanetse go busediwa madi a a kana kang] a fitlha go dibilione di le 740 tsa diranta ngwaga le ngwaga kgotsa diperesente tse di ka nnang lesome tsa lekgetho le le phuthiwang. Bontsi jwa ditshenyegelo tseno tse di nnang gone ka ntlha ya go ikobela melao ya lekgetho bo bakwa ke go raraana go go katlang tlhogo ga melao ya lekgetho.” Reuben yo o umakilweng mo tshimologong ya setlhogo sa ntlha mo metseletseleng eno a re: “Ke ne ke tle ke leke go bala madi a lekgetho a ke tshwanetseng go a busediwa mme go ne go ja nako, e bile gantsi ke ne ke na le maikutlo a gore ke duela madi a le mantsi go feta a ke tshwanetseng go a duela. Gone jaanong ke duela akhaontente gore e nne yone e tlhokomelang go duelwa ga makgetho a me.”—Bona lebokoso le le reng “Go Ikobela Melao ya Lekgetho,” mo tsebeng 8.
Batho ba le bantsi ba dumela fela ka go ikgolola gore madi a lekgetho a na le molemo mongwe mo setšhabeng sa bone. Mookamedi wa British Inland Revenue o kile a tlhalosa jaana: “Ga go na ope yo o ratang go duela lekgetho, mme ke batho ba le mmalwa fela ba ba tla go bolelelang gore go ka bo go le botoka fa le ka bo le seyo. Bangwe ba fopholetsa gore go na le diperesente di le 90 tsa batho ba ba ikobelang melao ya lekgetho kwa United States. Ramakgetho mongwe o bolela jaana: “Selo se segolo se tota se dirang gore ba le bantsi ba se ka ba ikobela melao ya go duelwa ga makgetho ga se ka gonne ba sa batle, mme ke ka gonne melao le dithulaganyo tsa go duelwa ga makgetho di raraane thata.”
Le fa go le jalo, ba le bantsi ba batla ditsela tsa go tila go duela makgetho mangwe. Ka sekai, akanya ka se setlhogo sa U.S.News & World Report se se boletseng ka makgetho a ditlamo: “Difeme di le dintsi di tila go duela bontsi jwa madi a tsone a lekgetho—mme ka dinako tse dingwe di tila go duela madi ao otlhe—ka go fokotsa lotseno lwa bone gore makgetho a nne kwa tlase le ka ditsela tse di botlhajana tsa go bala madi.” Setlhogo seno se tswelela jaana fa se ntsha sekai se le sosi sa go dira dilo ka botlhajana: “Khampani ya United States e tlhoma feme mo nageng nngwe e e se nang makgetho a a kwa godimo. Morago ga moo e bo e dira gore khampani eo ya United States e laolwe ke khampani ya naga e sele.” Ka jalo khampani ga e tshwanelwe ke go duela makgetho a United States—a a ka nnang a bo a fitlha go diperesente di le 35—le fa tota “khampani eo e e tlhomilweng mo nageng e sele e ka ne e dira tiro ya go faela le go romela makwalo fela.”
Gape, go na le batho ba bangwe ba ba tilang go duela lekgetho gotlhelele. Kwa nageng nngwe ya Yuropa go begiwa gore go tila go duela lekgetho go lebiwa e le selo se batho ba se dirang go itlosa bodutu. Go ya ka patlisiso nngwe kwa United States, diperesente di le 58 fela tsa banna ba ba nang le dingwaga tse di fa gare ga 25 le 29 ba ne ba dumela gore go phoso go se kwale lotseno lotlhe lwa gago. Bakwadi ba patlisiso eno ba dumela jaana: “Pego eno e bontsha fela kafa setšhaba sa rona se nang le ditekanyetso tse di kwa tlase ka teng tsa melao le boitsholo.” Go fopholediwa gore kwa Mexico go na le diperesente di le 35 tsa batho ba ba tilang go duela lekgetho.
Le fa go ntse jalo, ka kakaretso batho ba dumela gore go tlhokega makgetho e bile ga ba na mathata le go duela se ba se kolotang. Le fa go ntse jalo, mafoko a a itsegeng a a neng a buiwa ke Tiberius Caesar a bonala a le boammaaruri: “Modisa yo o molemo wa dinku o tshwanetse go beola motlhape wa gagwe e seng go o bua letlalo.” Fa o ikutlwa o sa tshwarwe sentle ke thulaganyo e e bonalang e le morwalo, e sa siama e bile e raraane thata, o tshwanetse go leba go duela makgetho jang?

E RE ka madi a lekgetho a ntse a oketsega, go ka bonala go le thata go amogela kgakololo e e fa godimo. Le fa go ntse jalo, mafoko ao ke a a builweng ke moaposetoloi Paulo, e bile a kwadilwe mo Baebeleng. Ga go pelaelo gore wena o tlotla Baebele. Mme o ka nna wa ipotsa jaana, ‘A tota Bakeresete ba tshwanetse gore ba duele makgetho otlhe—go akaretsa le a bangwe ba ka tsayang gore a mantsi kgotsa ga a siama?’
Akanya ka kgakololo e Jesu a neng a e naya barutwa ba gagwe. O ne a itse gore Bajuda ba gaabo ba ne ba ila thata makgetho a a neng a tlhomilwe ke Roma. Le fa go ne go le jalo, Jesu o ne a rotloetsa jaana: “Duelang Kaesara dilo tsa ga Kaesara, mme Modimo dilo tsa Modimo.” (Mareko 12:17) Se se kgatlhang ke gore Jesu o ne a buelela gore puso e e neng e tlile go mmolaya mo bogautshwaneng e duelwe lekgetho.
Morago ga dingwaga di le mmalwanyana, Paulo o ne a ntsha kgakololo e e nopotsweng kwa tshimologong. O ne a rotloetsa gore makgetho a duelwe le fa madi a mantsi a lone a ne a dirisediwa go tlamela sesole sa Roma le go tshegetsa botshelo jo bo sa siamang le jo bo manobonobo jwa babusi ba Baroma. Ke ka ntlha yang fa Paulo a ne a rialo le mororo batho ba ne ba sa rate go duela lekgetho?
Akanyetsa se mafoko a ga Paulo a se kayang. Mo go Baroma 13:1, o ne a kwala jaana: “A moya mongwe le mongwe o nne mo taolong ya balaodi ba bagolo, gonne ga go na taolo epe fa e se ka Modimo; balaodi ba ba leng gone ba eme ba tlhomilwe ke Modimo mo maemong a bone a a lekanyeditsweng.” Ka nako ya fa setšhaba sa Iseraele se ne se na le babusi ba ba boifang Modimo, go ne go le motlhofo go leba go tlamela setšhaba ka madi e le boikarabelo jo ba nang le jone mo setšhabeng le mo bodumeding. A mme Bakeresete ba ne ba na le boikarabelo jo bo tshwanang fa babusi e ne e le baobamedi ba medingwana ba ba sa dumeleng? Ee, ba ne ba na le jone! Mafoko a ga Paulo a bontsha gore Modimo o neile babusi “taolo” ya go busa.
Dipuso di dira ka natla gore dilo di tsamaye ka tolamo. Seno se naya Bakeresete sebaka sa go tsweletsa pele ditiro tsa bone tse dintsi tsa semoya. (Mathaio 24:14; Bahebera 10:24, 25) Ka jalo Paulo o ne a bua jaana malebana le babusi ba ba leng gone ba puso: “Ke modiredi wa Modimo mo go lona gore lo bone molemo.” (Baroma 13:4) Paulo ka boene o ne a itetla go bona tshireletso e puso ya Roma e neng e tla mo e naya. Ka sekai, fa a ne a tlhaselwa ke segopa, o ne a namolwa ke masole a Roma. Moragonyana o ne a ikuela go tsamaiso ya boatlhodi ya Roma gore a tle a kgone go tswelela e le morongwa.—Ditiro 22:22-29; 25:11, 12.
Ka jalo Paulo o ne a ntsha mabaka a mararo a go duela lekgetho. La ntlha, o ne a bua ka “tšhakgalo” ya dipuso fa di otlhaya batho ba ba tlolang molao. La bobedi, o ne a tlhalosa gore segakolodi sa motho yo o boifang Modimo se tla amega fa ka tsietso a tila go duela lekgetho. La bofelo, o ne a bontsha gore makgetho a duelela fela ditiro tse dipuso, tse e leng “batlhanka setšhabeng,” di di direlang batho.—Baroma 13:1-6.
A Bakeresete mmogo le Paulo ba ne ba tsaya mafoko a gagwe tsia? Go bonala jalo, ka go bo mokwadi wa lekgolo la bobedi la dingwaga yo o ipolelang gore ke Mokeresete e bong Justin Martyr (mo e ka nnang ka 110 go ya go 165 C.E.) o ne a re Bakeresete ba ne ba “iketleeleditse thata go feta batho botlhe” go duela makgetho a bone. Gompieno, fa dipuso di batla dituelo, e ka ne di batla gore re di neye nako kgotsa madi, Bakeresete ba tswelela ba ikoba ka go rata.—Mathaio 5:41.a
Gone mme, Bakeresete ba gololesegile gore ba dirise ditshono tse di leng gone tse di dumelelwang ke molao tsa gore ba fokoletswe makgetho kafa molaong. Mo mabakeng a mangwe, ba ka ne ba le mo boemong jwa gore ba dirise ditshono tsa go se duedisiwe lekgetho tse di newang batho ba ba thusang mekgatlho ya bodumedi ka go e ntshetsa meneelo. Le fa go ntse jalo, Bakeresete ba boammaaruri ba bontsha gore ba utlwa Lefoko la Modimo ka go se tile go duela lekgetho. Ba duela makgetho a bone, ba letlelela balaodi gore ba tseye boikarabelo jotlhe jwa kafa ba dirisang madi ka gone.
Go duedisiwa makgetho a a kwa godimo ke e nngwe ya ditsela tse “motho a laotseng motho yo mongwe go mo utlwisa botlhoko” ka yone. (Moreri 8:9) Basupi ba ga Jehofa ba gomodiwa ke tsholofetso ya Baebele ya gore go ise go ye kae tshiamiso e tla nna gone mo go botlhe mo pusong ya Modimo—puso e e se kitlang e imetsa batho ka makgetho a a gatelelang.—Pesalema 72:12, 13; Isaia 9:7.

A O NA le mogoloo kgotsa kgaitsadio yo o lebegang e kete o atlega mo go sengwe le sengwe se a se dirang? A batsadi ba gago ba nna ba go rotloeletsa gore o tshwane le ene? Fa e le gore go ntse jalo, o ka nna wa boifa gore o tlile go amanngwa thata le ene ka metlha—mo go rayang gore sengwe le sengwe se o se dirang se tla lekanngwa ka gore o latela dikgato tsa gagwe go le kana kang.
Bomogolowe Barrya ka bobedi jwa bone ke baalogi ba Sekolo sa Thapiso sa Bodiredi,b e leng sekolo se se tseelwang kwa godimo thata, e bile ke Bakeresete ba ba itiretseng leina le lentle tota. Barry a re: “Ke ne ke sa tlhole ke kgona go itshepa, e re ka ke ne ke akanya gore nka se tsoge ke kgonne go rera jaaka bonkgonne kgotsa go nna sebui se se molemo jaaka bone sa phatlalatsa. Ke ne ke fitlhela go le thata gore ke nne le ditsala ka gonne nna ke ne ke tlhola ke setse bonkgonne morago fa ba laleditswe felo gongwe. Ke ne ke tsaya gore batho ba nna botsalano mo go nna fela ka gonne ba itse bonkgonne.”
Go a utlwala go bo o ka nna lefufa fa mo gae go na le ngwana mongwe yo ene a akgolwang ka dinako tsotlhe. Mo metlheng ya go kwalwa ga Baebele, lekawana Josefa o ne a tlhomologile go feta bomorwarraagwe. Seno se ne sa ama bomorwarraagwe jang? Ba ne “ba simolola go mo tlhoa, mme ba ne ba sa kgone go bua le ene ka kagiso.” (Genesise 37:1-4) Ke boammaaruri gore, Josefa ene o ne a le boingotlo. Le fa go ntse jalo, mogoloo kgotsa kgaitsadio a ka nna a dira gore o batle go gaisana le ene kgotsa a go kgopise ka go nna a go gakolola dilo tse ene a kgonneng go di dira.
Basha bangwe ba tsibogela seno sotlhe ka go tsuologa—gongwe ka go dira bokoa ka boomo kwa sekolong, go repisa seatla mo ditirong tsa Bokeresete kgotsa go itshwara ka tsela e e tlhabisang ditlhong. Ba ka nna ba akanya gore ga go thuse sepe go leka go dira sengwe fa e le gore ga ba ka ke ba kgona go se dira sentle jaaka mogoloabone. Le fa go ntse jalo, fa nako e ntse e tsamaya, go tsuologa go tlile go feleletsa go go utlwisitse botlhoko tota. O ka dira jang gore o se ka wa amanngwa thata le ngwana yo mongwe mo gae mme o dira seo ka tsela e e dirang gore o itlotle?
Fa o lemoga tsela e mogoloo a kgatlhegelwang thata ka yone, o ka iphitlhela o akanya gore ga a dire diphoso le gore o ka se ka wa ba wa tshwana le ene le ka motlha. A mme gone go ntse jalo? Baebele e tlhalosa kgang eno sentle fa e re: “Botlhe ba leofile e bile ba tlhaela kgalalelo ya Modimo.”—Baroma 3:23.
Ee, le fa bomogoloo ba ka tswa ba na le bokgoni kgotsa ditalenta dife, e sa ntse e le “batho ba ba nang le makoa a a tshwanang” le a rona. (Ditiro 14:15) Ga o tlhoke go ba tseela kwa godimo thata. Jesu Keresete ke ene fela motho yo o kileng a re tlhomela sekao se se itekanetseng.—1 Petere 2:21.
Jaanong, leka go leba seemo se o leng mo go sone e le tshono e o ka e dirisang go ithuta sengwe. Ka sekai, akanya ka bomonnawe Jesu Keresete le bokgaitsadie. (Mathaio 13:55, 56) Akanya fela gore ba ka bo ba ithutile dilo di le dintsi go le kana kang mo go mogoloabone yo o itekanetseng! Le fa go ntse jalo, “totatota, bomorwarraagwe ba ne ba sa supe tumelo mo go ene.” (Johane 7:5) Gongwe go ikgogomosa le go nna lefufa go ne ga dira gore ba se ka ba nna le tumelo. Bomorwarraagwe Jesu ba semoya—barutwa ba gagwe—ke bone ba ba ileng ba tsibogela taletso e e molemo ya ga Jesu e e reng: “Lo ithute mo go nna.” (Mathaio 11:29) Mme bomorwarraagwe ba nama bone, ba ne ba simolola go lemoga fa Jesu a sena go tsosiwa gore ba ne ba ka ithuta go le gontsi mo go ene. (Ditiro 1:14) Pele ga moo, ba ile ba latlhegelwa ke ditshono di le dintsi tse di molemo tota tse ba ka bong ba ile ba di dirisa go ithuta mo go mogoloabone yo o tlhomologileng.
Kaine le ene o ne a dira phoso e e ntseng jalo. Monnawe e bong Abele, e ne e le motlhanka yo o tlhomologileng tota wa Modimo. Baebele e bolela gore ‘Jehofa o ne a leba Abele le tshupelo ya gagwe ka kamogelo.’ (Genesise 4:4) Le fa go ntse jalo, ka ntlha ya lebaka le le rileng Modimo “ga a ka a leba Kaine le tshupelo ya gagwe ka kamogelo epe.” Kaine a ka bo a ile a ikokobetsa go se kae a bo a ithuta mo go monnawe. Go na le moo, ‘Kaine o ne a tuka bogale jo bogolo’ mme a feleletsa a bolaile Abele.—Genesise 4:5-8.
Ga go pelaelo gore wena o ka se ka wa galefela monnao kgotsa mogoloo ka tsela e e ntseng jalo. Mme gone, le wena o ka latlhegelwa ke ditshono tse di molemo tota tsa go ithuta sengwe mo go ba bangwe fa o ka letla boikgogomoso le lefufa gore di go kgoreletse. Fa o na le mogoloo yo o dirang sentle thata mo dipalong, e le mankge mo go tsa hisitori, a itse go tshameka motshameko o o o ratang thata, a na le kitso tota ka Dikwalo kgotsa e le sebui se se molemo tota sa phatlalatsa, o se ka wa nna lefufa! Tota e bile, “lefufa ke sebodu mo marapong.” (Diane 14:30; 27:4) Go na le gore o ikutlwe o kgopisegile, leka go ithuta mo go mogoloo. Amogela gore mogoloo o na le bokgoni kgotsa botswerere jo wena o se nang jone. Leba tsela e mogoloo a dirang dilo ka yone—kgotsa bogolo mo kope gore a go thuse.
Barry, yo o umakilweng kwa tshimologong, o ne a simolola go solegelwa molemo thata ke sekao se se molemo se bomogolowe ba neng ba mo tlhomela sone. A re: “Ke ne ka lemoga kafa bonkgonne ba neng ba itumetse ka gone ka go bo ba ne ba iketleeleditse go thusa batho mo phuthegong le mo tirong ya go rera. Ka jalo, ke ne ka swetsa ka gore ke etse sekao sa bone, mme ka simolola go nna le seabe mo tirong ya go aga Diholo Tsa Bogosi le magae a Bethele. Boitemogelo jo ke ileng ka nna le jone bo dirile gore ke kgone go itshepa e bile bo ile jwa nthusa gore ke godise kamano ya me le Jehofa.”
Gongwe o boifa gore fa o etsa dinonofo tse di molemo tse mogoloo a nang le tsone, seno se tla dira gore o se ka wa nna motho yo tota o batlang go nna ene. Mme gone, ga go a tshwanela ga nna jalo. Moaposetoloi Paulo o ne a kgothatsa Bakeresete ba lekgolo la ntlha la dingwaga jaana: “Nnang baetsi ba me.” (1 Bakorintha 4:16) A seno se raya gore Paulo o ne a batla gore ba se ka ba nna batho ba tota ba neng ba batla go nna bone? Nnyaa le e seng. Ba ne ba sa ntse ba ka nna se ba batlang go nna sone. Le wena ga o a tshwanela go akanya gore go na le sengwe se se phoso fa o sa kgone go dira dipalo sentle jaaka mogoloo. Seo se bontsha fela gore lo batho ba babedi ba ba sa tshwaneng.
Paulo o naya kgakololo eno e e molemo: “A mongwe le mongwe a bontshe se tiro ya gagwe e leng sone, mme ke gone a tla nnang le lebaka la go itumela ka ga gagwe ka esi, mme e seng a ipapisa le motho yo mongwe.” (Bagalatia 6:4) Ke eng fa o sa dire ka natla gore o tokafatse botswerere le bokgoni jo wena ka bowena o nang le jone? Go ithuta puo e sele le go tshameka seletswa sengwe sa mmino, kgotsa go ithuta go dirisa khomputara go ka go thusa gore o itlotle e bile go ka nna ga dira gore o nne le bokgoni jo bo tla go solegelang molemo tota. O se ka wa tshwenngwa thata ke go batla go dira dilo kwantle ga diphoso! Ithute go dira dilo ka botlalo, ka kelotlhoko le ka botswerere. (Diane 22:29) Go ka direga gore ga o na bokgoni jwa tlholego jwa go dira sengwe, mme le fa go ntse jalo, Diane 12:24 ya re: “Seatla sa ba ba tlhoafetseng ke sone se se tla busang.”
Le fa go ntse jalo, ga go pelaelo gore selo se o batlang go se tokafatsa thata ke bomoya jwa gago. Go nna setswerere mo dilong tsa semoya go molemo thata go feta go nna le ditalenta dipe fela tse di ka kgatlhang batho. Akanya ka barwarraamotho ba mawelana e bong Esau le Jakobe. Esau o ne a bakwa thata ke rraagwe e re ka e ne e le “monna yo o itseng go tsoma, monna wa naga.” Kwa tshimologong go ne go le motlhofo go tlodisa monnawe e bong Jakobe matlho, ka gonne e ne e le “monna yo o se nang molato, a nna mo megopeng.” (Genesise 25:27) Esau o ne a se ka a tokafatsa bomoya jwa gagwe mme ga a ka a segofadiwa. Jakobe ene o ne a godisa lorato lo a neng a rata dilo tsa semoya ka lone mme Jehofa o ne a mo segofatsa fela thata. (Genesise 27:28, 29; Bahebera 12:16, 17) Seno se go ruta eng? Tokafatsa bomoya jwa gago, ‘a lesedi la gago le phatsime,’ mme “botswelelopele jwa gago bo [tla bonatshega] mo bathong botlhe.”—Mathaio 5:16; 1 Timotheo 4:15.
Clare yo o umakilweng kwa tshimologong a re: “Ke ne ka simolola go itumelela go amanngwa thata le bonkgonne. Mme le fa go ntse jalo, ke ne ka swetsa ka gore ke latele kgakololo ya Dikwalo ya gore ke ‘pitlologe’ mo dilong tse ke di ratang. Ke ne ke bereka tshimo le batho ba ba farologaneng mo phuthegong, mme ke ne ke batla ditsela tse di molemo tsa go thusa batlhoki mo phuthegong. Gape ke ne ke laletsa bakaulengwe le bokgaitsadi ba dingwaga tse di farologaneng kwa gae ke bo ke ba apeela dijo. Gone jaanong ke itumelela go nna le ditsala tse di farologaneng, e bile ke setse ke itshepa go feta pele.”—2 Bakorintha 6:13.
Ka dinako tse dingwe, batsadi ba gago ba ka nna ba dira phoso ya go go rotloeletsa gore o tshwane le mogoloo kgotsa kgaitsadio. Le fa go ntse jalo, go lemoga gore batsadi ba gago ba go batlela se se molemolemo go ka dira gore o se ka wa utlwa botlhoko thata. (Diane 19:11) Mme gone, go ka nna molemo gore o bolelele batsadi ba gago ka tlotlo gore o ikutlwa jang fa ba go bapisa ka tsela e e ntseng jalo le bana ba bangwe mo gae. Gongwe ba tla leka go batla ditsela tse dingwe tsa go go bolelela kafa ba amegileng ka wena ka gone.
Le ka motlha o se ka wa lebala gore Jehofa Modimo ka boene o tla go ela tlhoko fa o mo direla. (1 Bakorintha 8:3) Barry o sobokanya kgang eno jaana: “Ke lemoga gore fa ke fetsa nako e ntsi ke direla Jehofa, seno se dira gore ke itumele tota. Gone jaanong batho ba ntsaya ka tsela e nna ke leng ka yone e bile ba nkgatlhegela fela jaaka ba kgatlhegela bonkgonne.”

MAKASINE wa The Economist o bega gore “selo sa bobedi se segolo se se bolayang bana mo lefatsheng ga se malaria, thiibi kgotsa AIDS. Ba bolawa ke . . . letshololo.” Mme gone, bontsi jwa bana bano ba ka bo ba sa ntse ba tshela fa bone le ba malapa a bone ba ne ba tlhapa diatla ka metlha ka sesepa.
The Economist e bega gore, babatlisisi ba kwa London School of Hygiene and Tropical Medicine ba fitlheletse gore “go tlhapa diatla ka tshwanelo go ka fokotsa letshololo ka diperesente di le 43. Gape go ka fokotsa thata malwetse a a amanang le mosele wa go hema, a e leng one a bolayang bana thata. Patlisiso e kgolo e e neng ya dirwa mo masoleng a kwa Amerika e fitlheletse gore mofikela le go gotlhola go ne ga fokotsega ka diperesente di le 45 fa masole a ne a tlhapa diatla ga tlhano ka letsatsi.” Tota le mo dinageng tse di tlhabologang malapa a le mantsi a kgona go reka sesepa. Ka jalo, go a utlwala go bo se ka bidiwa “mokento o motho a ka o iphang.” E bile ke o o seng botlhoko!
Baebele le yone e kgothaletsa batho gore ba nne phepa. Bakorintha wa Bobedi 7:1 ya re: “A re intlafatseng mo dilong tsotlhe tse di ka re leswefatsang mo nameng le mo semoyeng.” (The New English Bible) Le fa gone Modimo a amegile thata ka gore re itsheke semoyeng, gape o tsaya go nna phepa mo mmeleng go le botlhokwa thata. (Lefitiko, kgaolo 12-15) Gone ga a lebelela gore re feteletse dilo. Le fa go ntse jalo, re tshwanetse go itlwaetsa go tlhapa diatla fa re tswa mo ntlwaneng, fa re sena go tlhatswa mengato kgotsa go ngatolola ngwana, pele re apaya dijo kgotsa re ja, kgotsa le fa re ka nna mo maemong ape fela a go ka diregang gore re fetisetse megare kgotsa dibaerase mo bathong ba bangwe. Fa re tlhapa diatla ka metlha, re tla bo re supa lorato lwa Bokeresete mo malapeng a rona le mo go botlhe ba re atamalaneng le bone.—Mareko 12:31.

Go tla jang gore tleloupu e e bosesane jwa pampiri e se ka ya thubega fa e tsenngwa kgotsa e kurufelelwa mo setshegetsing sa yone? Go ya ka buka ya How in the World?, seno se bakwa ke tsela e tleloupu e bopegileng ka yone, e e dirilweng go ya ka “tsela e kapetla ya lee e bopegileng ka yone.” Le fa kapetla ya lee e le tshesane, mae ga a thubege fa koko e namagadi e a elama mo kutleng. Seno se bakwa ke gore, tsela e lee le bopegileng ka yone e dira gore le nne thata mme le se ka la thubega fa le gatelelwa. (Kokwana e ka nna ya se ka ya kgona go tswa fa dikapetla di le dikima.) Ka go etsa tsela ya Mmopi ya go bopa, tleloupu le yone e kgolokwe, mme seo se dira gore fa e huparetswe ka maatla e se ka ya thubega ka gonne fa o e tshwere, “tsela e galase ya yone e bopegileng ka yone e dira gore maatla a o e tshwereng ka one a anamele kwa dintlheng tsotlhe tsa yone.” Ka jalo, fela jaaka fa o tshwere lee, seatla sa gago ga se gatelele tleloupu mo lefelong le le lengwe fela, mme seo se dira gore e se ka ya thubega. Eleruri, batho ba ithutile go le gontsi mo popong!

LETSATSI le letsatsi batho mo dinageng di le dintsi ba tshwenyegile ka gore ba tla tlamela ba malapa a bone jang. Tsela e merogo e e tlwaelegileng e turang ka yone, gantsi e dira gore seno e nne bothata tota. Le fa go ntse jalo, bangwe ba ile ba bona tharabololo e e lebegang e le motlhofo—go itemela dijo!
Gongwe o ka tswa o batla go simolola go itemela tshingwana. Ke boammaaruri gore, go ka tswa go se na lebala le le lekaneng mo legaeng la gago, le fa go ntse jalo, gongwe go na le lebala lengwe gaufi le o ka lemang mo go lone. Akanya ka madi a o ka a somarelang ka go itemela dijo tse di monate le tse di nang le dikotla! E bile go lema tshingwana e ka nna tsela ya gore o ikatise mmele jaaka go tlhokega. Gape tshingwana e ka nna selo se se ka dirwang ke lelapa lotlhe se bana ba gago ba tla se itumelelang. Eleruri, go lema tshingwana ya merogo go a ruta. Go ruta motho dinonofo tse di jaaka bopelotelele. (Jakobe 5:7) Mo godimo ga moo, go leba dijalo fa di ntse di gola, go ka go atametsa gaufi le Mmopi wa dilo tsotlhe tse di molemo.—Pesalema 104:14.
Le fa go ntse jalo, o se ka wa akanya gore go itemela dijo e tla nna kgetse e e potlana kgotsa gore o tla bona matswela ka bonako. Mme gone, fa o ikemiseditse e bile o na le kitsonyana malebana le se o tshwanetseng go se dira, o ka atlega!
Ka sekai, akanya ka Timothée le Lucie—banyalani ba Bakeresete ba ba nang le bana ba babedi, ba legae la bone le leng kwa Bangui, motsemoshate wa Central African Republic. Ba ne ba lemoga gore go itemela tshingwana ke tsela e e molemo le e e itumedisang tota ya go somarela madi.
Fa Lucie a ne a le dingwaga tse 13, o ne a itemela tshingwana gaufi le legae la gaabo, a dira mo go yone fa a tswa sekolong le mo mafelobekeng. O ne a itumelela go bona dijalo di gola sentle mo go yone. Le fa go ntse jalo, go ile ga feta dingwaga di le dintsi pele a akanyetsa go lemela lelapa la gagwe tshingwana. O ne a rulaganya go dirisa lebala le le fa gaufi le tota e neng e le thotobolo ya matlakala. Lucie o ne a lemoga gore lebala leno le ka dirisiwa ka tsela e e molemo tota. Go na le gore thotobolo eno e nne lebala le le se nang mosola, go bola ga matlakala a yone fa dingwaga di ntse di feta go ne ga dira gore go nne molemo go jala mo mmung wa yone. Lucie le Timothée ba ne ba swetsa ka gore ba fetole lebala leo tshingwana e e ungwang sentle thata.
Le fa go ntse jalo, sa ntlha, ba ne ba tshwanelwa ke go dira dipatlisiso dingwe. Ba ne ba bua le batho ba bangwe ba ba neng ba na le kitso ka ga go lema merogo mme ba ba reetsa ka kelotlhoko. E re ka lebala le ba neng ba batla go le dirisa le ne le tlhoka metsi a go nosetsa dijalo, ba ile ba bo ba ithuta go ikepela sediba. Gape ba ne ba thusiwa thata ke go bala dibuka tse di ka ga go lema tshingwana.
Ba ne ba bala ka tsela e dijalo di amang kgolo ya tse dingwe ka yone, e bile ba ile ba ithuta gore dijalo dingwe di a thusana gore di gole sentle. Le fa go ntse jalo, dijalo dingwe tsone di kgoreletsa tse dingwe go gola. Bangwe ba re digwete le ditamati di gola sentle fa di jetswe mmogo mo tshingwaneng ya merogo. Celery le yone e gola sentle fa e jetswe mmogo le cauliflower. Dill e gola sentle fa e jetswe mmogo le dierekisi, di-cucumber, lettuce le dieie. Le fa go ntse jalo, lettuce e tala le parsley ga di gole sentle fa di jetswe mmogo. Dinawa le dierekisi ga di gole sentle fa di jetswe le dieie. Fa dijalo di sa gole sentle fa di jetswe mmogo, di a koafala di bo di tlhaselwa motlhofo ke diji le ditshenekegi tse di kotsi.
Gape Timothée le Lucie ba ne ba ithuta gore ga ba a tshwanela go jala mofuta o le mongwe fela wa morogo mo lebaleng lotlhe. Ba ne ba ka latlhegelwa ke sengwe le sengwe fa mofuta oo wa morogo o ne o ka tlhaselwa ke ditshenekegi kgotsa bolwetse. Go lema dijalo tse di farologaneng tse di tlhophilweng sentle go ne ga ba thusa gore ba se ka ba tlhagelwa ke bothata joo. Di-herb le dithunya di ne di kgabisa tshingwana ya bone ya merogo, di dira gore e kgatlhe le gore e nne ntle, e bile di ne di ngoka dinotshe le ditshenekegi tse dingwe tse di mosola tse di dirang gore ditshingwana di nne di le mo boemong jo bontle.
Gape banyalani bano ba ne ba bona ditsela tsa go tila go gasa dijalo tsa bone ka dilo tse di botlhole. Ba ne ba ithuta gore go jala konofole fela go ka thusa go leleka diji dingwe mo tshingwaneng.a
Timothée le Lucie ba ne ba tshwanelwa ke go dira ka natla le go nna pelotelele, le fa go ntse jalo, gompieno ba na le tshingwana e e ungwang sentle tota. E ungwa dikhabetšhe, parsley, ditamati, digwete, di-cucumber le di-eggplant—ka dinako tse dingwe di nna dintsi jaana mo lelapa le sa kgoneng go di fetsa!
Le fa go ntse jalo, ga se mo Afrika fela mo batho ba ileng ba lemoga mosola wa go itemela tshingwana. Ka sekai, kwa Jeremane, go na le ditshingwana tse di fetang milione tse di abelwang batho ba ba nnang mo ditoropong. Ditshingwana tseno, tse ka dinako tse dingwe di bidiwang Schrebergaerten (tse di reeletsweng ka ngaka nngwe ya Mojeremane e bong Daniel Schreber), ke mabalanyana a mantsi a a bapileng (a bogolo jo bo magareng ga disekweremetara di le 200 le 400) a a hirisediwang banni ba toropo. Go ya ka mmatlisisi mongwe, ditshingwana tseno di “thusa thata gore go nne le maungo le merogo e e foreshe.” Gape balemi ba tsaya ditshingwana tseno e le mabalanyana a “paradaise”—lefelo le ba ka berekang le go iketla mo go lone.
Baebele e solofetsa gore go ise go ye kae, lefatshe lotlhe e tla nna tshingwana e kgolo—paradaise ya mmatota. (Luke 23:43) Le fa go ntse jalo, gongwe fa o sa ntse o letetse nako eo o ka ipatlela lebala o bo o itumelela go itemela dijo mo tshingwaneng ya gago.

LE FA go ntse jalo, molwetse yono ga se motho. Ke legae la rona—lefatshe. Tiragalo e e tlhalositsweng fa godimo e tshwantshetsa sentle se se diragalelang polanete ya rona. Mowa o o kgotletsweng, go gotela ga lefatshe, metsi a a kgotletsweng le matlakala a a botlhole, ke malwetse a se kae fela a a tshwereng lefatshe la rona le le lwalang thata. Fela jaaka dingaka tse di umakilweng fa godimo, baitse ba akabetse, ga ba itse gore ba ka dirang.
Metswedi ya tshedimosetso ka metlha e bontsha seemo se se maswe se lefatshe le leng mo go sone ka ditlhogo tse di jaaka: “Go tshwara ditlhapi ka go di thunya ka didaenamaete go ripitla boalo jwa lewatle.” “Dimilionemilione Tsa Batho ba Asia di Tla bo di Tlhoka Metsi a a Phepa mo Lobakeng Lwa Dingwaga di le 24.” “Ditone di le dimilione di le masome a le manè tsa matlakala a a botlhole di latlhelwa mo dinageng tse dingwe ngwaga le ngwaga mo lefatsheng lotlhe.” “Mo e ka nnang peditharong ya didiba di le 1 800 tsa kwa Japane di kgotletswe ka dilo tse di botlhole.” “Phatlha ya Ozone E e Fa Godimo ga Antarctic e a Oketsega.”
Go lebega batho bangwe ba tlwaelana le dipego tse di tlhagang gangwe le gape tsa kafa tikologo e senngwang ka gone, gongwe e bile ba akanya gore ‘Seno ga se ntshwenye ka gope fa fela se sa nkame.’ Le fa go ntse jalo, go senngwa mo go feteletseng ga tikologo ya lefatshe go ama batho ba le bantsi fela thata, re ka tswa re lemoga seno kana nnyaa. E re ka jaanong go senngwa ga polanete ya rona go aname thata, go ka direga gore go setse go ama botshelo jwa rona ka ditsela tse di farologaneng. Ka gone, rotlhe re tshwanetse go amega ka boitekanelo le go sirelediwa ga legae la rona. Tota e bile, ke kae gape koo re ka tshelang gone?
Tota bothata jono bo aname go le kana kang? Lefatshe le lwala go le kana kang? Seno se ama botshelo jwa batho jang? A re sekasekeng mabaka a le mmalwa a a ka re thusang go tlhaloganya gore ke eng fa re ka re lefatshe la rona le lwala thata, e seng go se kae fela.
Mo godimo ga moo, go fopholediwa gore ngwaga le ngwaga ditone di le dimilione di le 20 go ya go 40 tsa ditshedi tsa mo lewatleng di a tshwarwa di bo di latlhelwa gape mo lewatleng—gantsi di gobetse kana di sule. Ke eng fa di latlhelwa gape mo lewatleng? Ka gonne di a bo di tshwerwe le ditlhapi tse tota di batliwang mme tsone di sa batliwe.
Go na le dilo di le dintsi tse di senyang tikologo ya rona: go kgotlelwa ga mowa, go se phepafadiwe ga dithulaganyo tsa go gelelwa ga leswe, pula ya asiti le go tlhoka metsi a a phepa. Dilo di le mmalwa tse di setseng di umakilwe di bontsha sentle gore ruri lefatshe le a lwala. A molwetse yono a ka alafiwa, kgotsa a go setse go le thari?

CHERNOBYL, Bhopal, Valdez, Three Mile Island. Go ka direga gore maina ano a go gopotsa masetlapelo a tikologo a a ileng a nna gone mo dikarolong tse di farologaneng tsa lefatshe. Tiragalo nngwe le nngwe ya masetlapelo ano e re gopotsa kafa tikologo ya lefatshe e tlhasetsweng ka gone.
Baitse le batho ba ba farologaneng ba ile ba ntsha ditlhagiso. Bangwe ba ile ba bontsha kafa ba ikutlwang ka teng ka go tsaya kgato phatlalatsa. Mosadi mongwe wa kwa Engelane yo e leng motlhokomedi wa laeborari o ne a ikgokelela mo katapulareng ka keetane ka go bo a ne a le kgatlhanong le go agiwa ga tsela go ralala lefelo le le ka senyegang motlhofo le diphologolo le dimela di fitlhelwang mo go lone. Basadi ba babedi ba Baaborijene kwa Australia ba ne ba etelela pele letsholo le le kgatlhanong le go epiwa ga metale wa uranium mo teng ga serapa sa diphologolo. Tiro eno ya moepo e ne ya emisiwa. Le fa gone maiteko ano a dirwa ka boikaelelo jo bo siameng ga se ka metlha a ileng a amogelwa sentle. Ka sekai, moeteledipele wa sekepe sa ntwa wa puso ya Soviet o ne a tshwenyegile ka marang a nuklea a a dutlang mo dikepeng tsa ntwa tse di nweditsweng mo lewatleng. Fa a ne a gatisa tshedimosetso e e bontshang mafelo a di fitlhelwang mo go one, o ne a tshwarwa.
Mekgatlho e e farologaneng le yone ga e bolo go nna e tlhagisa ka go senngwa ga tikologo. Mekgatlho eno e akaretsa wa United Nations Educational, Scientific, and Cultural Organization; wa United Nations Environment Programme; le wa Greenpeace. Batho bangwe le mekgatlho mengwe ba bega ka mathata a tikologo fa fela go ka direga gore a amane le tiro ya bone ka tsela nngwe. Ba bangwe bone ba ineetse mo tirong eno ya go bega ka dikgang tse di amanang le tikologo. Mokgatlho wa Greenpeace o itsege thata ka go romela badiraditshupetso kwa mafelong a go nang le mathata a tikologo kwa go one gore ba thuse batho gore ba tseye tsia dikgang tse di jaaka go gotela ga lefatshe, mefuta ya ditshedi tse di gaufi le go nyelela gotlhelele le dikotsi tsa go fetolwa ga dijini tsa diphologolo le tsa dimela.
Badiraditshupetso bangwe ba bolela gore ba dira “dilo tse di kgonang go bonwa ka matlho go senola mathata a tikologo.” Ka gone, ba dirisa ditsela tse di jaaka go ikgokelela ka dikeetane mo dikgorong tsa madirelo a dipolanka fa ba le kgatlhanong le go rengwa ga dikgwa tse di sa bolong go nna gone ka makgolokgolo a dingwaga. Setlhopha se sengwe sa badiraditshupetso se ne sa nna kgatlhanong le naga nngwe e e neng ya roba tumalano e e neng e dirilwe ya gore go se ka ga tshwarwa maruarua ka lobaka lo lo rileng ka go tla kwa dikagong tsa boemedi jwa naga eo ba rwele dihutshe tse di nang le matlho a magolo go bontsha gore batho ba etse tlhoko se naga eno e se dirang.
Go na le dikgang di le dintsi tse di malebana le tikologo tse go ka buiwang ka tsone. Ka sekai, batho le mekgatlho ba ile ba tlhagisa gangwe le gape ka kotsi ya go kgotlelwa ga metsi. Le fa go ntse jalo, go bonala maemo a sa tokafale ka gope. Batho ba le bilione ga ba na metsi a a phepa a a nowang. Go ya ka makasine wa Time, “ngwaga le ngwaga go swa dimilione di le 3,4 tsa batho ka ntlha ya malwetse a a amanang le metsi.” Go kgotlelwa ga mowa o re o hemang le gone go na le mathata a a tshwanang. The State of World Population 2001 e bega gore “go fopholediwa gore go kgotlelwa ga mowa go bolaya batho ba le dimilione di le 2,7 go ya go di le 3,0 ngwaga le ngwaga.” E oketsa ka go re “go kgotlelwa ga mowa go gobatsa batho ba feta dibilione di le 1,1.” E bega gore sekai sengwe sa seno ke “dikarolwana tse dinnye tsa dilo tse di kgotlelang tse di bakang diperesente di le 10 tsa malwetse a a amanang le go hema mo baneng ba Yuropa.” Ee, go sa kgathalesege ditlhagiso le dikgato tse di tserweng go tla go fitlha jaanong, mathata a a amanang le dilo tseno tsa konokono tse di tlhokegang mo botshelong a ntse a nna maswe le go feta.
Mo go ba le bantsi go bonala dilo tseno tsotlhe di ikganetsa. Go na le tshedimosetso e ntsi go gaisa le fa e le leng pele e e kaga tikologo. Batho ba le bantsi le mekgatlho e le mentsi go gaisa pele ba ile ba kgatlhegela go bona tikologo e phepafadiwa. Mebuso e tlhomile maphata a a thusang go rarabolola mathata ano. Re na le botegeniki jo bontsi go gaisa le fa e le leng pele go thusa go rarabolola mathata. Le go ntse jalo, ga go bonale dilo di tokafala. Ka ntlha yang?
Kgatelopele e e dirilweng mo madirelong e ne e direlwa go tokafatsa botshelo jwa rona. Ka ditsela dingwe e kgonne go dira jalo. Le fa go ntse jalo, yone “kgatelopele” eno ke yone e e gakatsang mathata a tikologo a lefatshe le lebaneng le one. Re itumelela dilo tse madirelo a re di diretseng le ditlhabololo tsa one, mme go dirwa ga tsone dilo tseno le go di dirisa ga rona gantsi go ile ga felela ka gore re senye dikarolo dingwe tsa lefatshe la rona.
Sekai sa seno ke dikoloi. Di dirile gore go tsaya mosepele go nne bofefo le go nna motlhofo. Batho ba le bantsi ba ka se batle go boela gape mo motlheng ole wa fa go pagangwa dikara tsa dipitse. Le fa go ntse jalo, dipalangwa tsa segompieno di bakile mathata a le mantsi. Mangwe a mathata ano ke go gotela ga lefatshe. Batho ba ile ba fetola thulaganyo ya dikhemikale tsa atemosefere ka go dirisa didiriswa tse di ntshang ditone di le dimilionemilione tsa digase. Digase tseno go bolelwa fa di baka se se bidiwang gore ke greenhouse effect, e e dirang gore atemosefere ya lefatshe e gotele. Dithemperetšha di ile tsa oketsega mo lekgolong le le fetileng la dingwaga. Environmental Protection Agency ya United States e bega gore “dingwaga tse di 10 tse di mogote go gaisa tsa lekgolo la bo20 la dingwaga tsotlhe di nnile mo dingwageng di le 15 tse di fetileng tsa lone lekgolo leno.” Baitsesaense bangwe ba dumela gore mo lekgolong la bo21 la dingwaga, palokakaretso ya themperetšha ya lefatshe lotlhe e ka nna ya tlhatloga go nna didikirii tsa Celcius di le 1,4 go ya go 5,8.
Go lebeletswe gore dithemperetšha tse di mogote di tla baka mathata a mangwe. Selekanyo sa kapoko ya dithaba tsa Hemisefere ya Bokone se a fokotsega. Go ne ga wa kgapetla ya aese ya bogolo jwa disekwerekilometara di le 3,250 kwa Antarctica mo masimologong a 2002. Bogodimo jwa lewatle bo ka nna jwa tlhatloga thata mo dingwageng di le lekgolo tse di tlang. E re ka peditharong ya batho ba ba mo lefatsheng e nna gaufi le lewatle, seno kgabagare se ka dira gore ba latlhegelwe ke magae le masimo a bone. Seno gape se ka nna sa baka mathata a magolo mo ditoropong tse di gaufi le lewatle.
Baitsesaense ba dumela gore dithemperetšha tse di kwa godimo di tla dira gore maemo a a farologaneng a bosa a oketsege, e leng se se tla dirang gore nako le nako go nne le maemo a a feteletseng a bosa. Batho bangwe ba akanya gore dikgwanyape tse dikgolo tse di tshwanang le e e neng ya bolaya batho ba le 90 le go senya ditlhare di le dimilione di le 270 kwa Fora ka 1999, ga se sepe fa e bapisiwa le se se sa ntseng se tlile go direga mo isagweng. Babatlisisi ba bangwe ba akanya gore go fetoga ga maemo a bosa go tla dira gore malwetse a a jaaka malaria, dengue, le kholera a aname.
Sekai sa koloi se bontsha kafa matswela a botegeniki a raraaneng ka gone—bo kgona go dira dilo tse di thusang batho ka kakaretso, mme gone di ka baka mathata a le mantsi a a amang dikarolo di le dintsi tsa botshelo. Se se ileng sa bolelwa ke Human Development Report 2001 se boammaaruri: “Sengwe le sengwe se botegeniki bo se dirileng se na le melemo le mathata a sone, mangwe a one ga a motlhofo go bonelwa pele.”
Gantsi batho ba senka tharabololo ya mathata a tikologo mo botegeniking. Ka sekai, bomankge mo go tsa tikologo ga ba bolo go nna ba ganana le go dirisiwa ga dikhemikale tse di bolayang ditshedi tse di senyang dijalo. Go ile ga lebega e kete botegeniki bo tlile ka tharabololo e e molemo fa bo ne bo dira dimela tse di fetotsweng dijini, tse di neng di fokotsa kgotsa di fedisa go dirisiwa ga dikhemikale tseno. Le fa go ntse jalo, mo kgannyeng ya mmidi o o tsentsweng bakateria ya Bt, e e diretsweng go bolaya ditshedinyana tse di jang lotlhaka kwantle ga gore go dirisiwe dikhemikale, dipatlisiso di ile tsa bontsha gore bakateria eno gape e kgona go bolaya le dibokwana tsa serurubele sa monarch. Ka gone ka dinako tse dingwe “tharabololo” e dira se se farologaneng le se se neng se lebeletswe mme e oketse mathata.
E re ka go senngwa ga tikologo e le bothata jo bogolo jaana, gore bo rarabololwe ka tsela e e atlegileng go tla tlhokega gore mebuso ya lefatshe e dirisane mmogo. Mo maemong mangwe baemedi ba dipuso ba ile ba dira sentle thata ka go nna pelokgale go kgothaletsa diphetogo tse di siameng tse di tla thusang mo tikologong. Le fa go ntse jalo, tharabololo ya mmatota e sa ntse e tlhokega.
Sekai sa seno ke kokoano ya boditšhabatšhaba e e neng e tshwaretswe kwa Japane ka 1997. Dinaga di ne di ngangisana kaga go saeniwa ga tumalano ya go fokotsa selekanyo se se ntshediwang mo phefong sa digase tse di kgotlelang tse go bolelwang fa di baka go gotela ga lefatshe. Kwa bofelong go ne ga dirwa tumalano go sa lebelelwa. Tumalano eno e ne ya bidiwa gore ke Tumalano ya Kyoto. Dinaga tse di tlhabologileng tse di jaaka Dinaga Tse di Kopaneng Tsa Yuropa, Japane le United States di ne di tla bo di fokoditse selekanyo se se ntshediwang mo phefong sa digase tse di kgotlelang ka palogare ya diperesente di le 5,2 ka 2012. Seno se ne se utlwala se naya tsholofelo. Le fa go ntse jalo, mo masimologong a 2001, puso ya United States e ile ya bolela gore ga e tlhole e dumalana le Tumalano ya Kyoto. Seno se ile sa gakgamatsa batho ba le bantsi, e re ka United States, e e nang le diperesente tse di kwa tlase ga tse 5 fela mo palong ya baagi botlhe ba lefatshe, e ntshetsa nngwennèng ya digase tse di kgotlelang mo phefong. Mo godimo ga moo, mebuso e mengwe ke gone e ntseng e ikobela tumalano eno kana e gana go e latela.
Dikai tseno tse go builweng ka tsone di bontsha kafa go leng thata ka gone gore mebuso e tle ka tharabololo e e molemo. Go thata gore mebuso e e farologaneng e kopane go nnela ditherisano, e bile go thata gore e dumalane ka se e ka se dirang go rarabolola mathata a tikologo. Tota le fa go ka saeniwa ditumalano, mekgatlho mengwe e ikgogela morago fa nako e ntse e ya. E mengwe e go fitlhela go le thata go dirisa se se ileng sa dumalanwa. Mo makgetlong a mangwe mebuso kgotsa mekgatlho e nna le maikutlo a gore e ka se kgone go duelela ditshenyegelo tsa go phepafadiwa ga tikologo. Mo mafelong mangwe, bogagapa ke jone bothata e re ka dikhampani tse dikgolo di tlhotlheletsa mebuso fela thata gore e se ka ya dirisa melao e e dumalanweng e re ka e tlile go dira gore dipoelo tsa kgwebo di ngotlege. Go setse go itsege gore dikgwebo le mekgatlho di batla go bona dipoelo di le dintsi kwantle ga go amega ka gope ka mathata a ditiro tsa tsone di ka a bakang mo isagweng.
Se se dirang gore maemo a nne maswe le go feta ke gore ga se baitsesaense botlhe ba ba dumelang gore fa tikologo e kgotlelwa go tla nna le matswela a a maswe thata. Ka gone, batho ba ba tlhomang melao ya puso ba ka nna ba go fitlhela go le thata go itse gore ba tshwanetse go beela ikonomi e e golang melelwane go ya bokgakaleng bofe e le gore ba laole bothata jo bogolo jo e ka nnang ya bo baka kgotsa ya se ka ya bo baka go le kalo jaaka fa bangwe ba akanya.
Ruri batho ba mo bothateng jo bogolo. Mongwe le mongwe wa itse gore go na le bothata le gore go tshwanetse ga dirwa sengwe ka jone. Dinaga dingwe di dira maiteko ka kelotlhoko mme gone gantsi mathata a tikologo a nnela maswe go ya pele. A lefatshe le tla feleletsa le fetogile lefelo le batho ba ka se kang ba tlhola ba nna mo go lone? A re tlhatlhobeng potso eno mo setlhogong se se latelang.

LE FA gone maemo a tikologo e le a a sa itumediseng, re ka rata gore lefatshe le namolwe. Kana e bile, ke legae la rona—mme re solofetse gore e nne legae la bana ba rona le la bana ba bone. A go na le sengwe se re ka se dirang go nonotsha tsholofelo eo?
Boammaaruri ke gore le fa bontsi jwa batho bo amegile ka tikologo, ba bangwe ba le bantsi ga ba lese go latlhela matlakala fa fatshe, go a latlhela mo dinokeng kgotsa go tlogela dipone tsa motlakase di tshubilwe le fa ba sa di dirise. Ditiro tse di ntseng jalo di ka lebega di le dinnye, mme gone fa mongwe le mongwe wa dimilionemilione tsa batho mo lefatsheng a ne a ka ela tlhoko kafa a tshwarang lefatshe ka gone, seno se ne se ka tokafatsa maemo thata. Dilo tse di jaaka go somarela motlakase, go dirisana mmogo le dithulaganyo tsa go dirisa sesha dilo tse di neng di ka latlhwa le go latlha matlakala ka tsela e e tshwanetseng, go ne go ka thusa thata gore tikologo e sirelediwe. Re ka bontsha gone jaanong ka mokgwa o re dirang dilo ka one gore re amega ka lefatshe.
Le fa go ntse jalo, ga re ka ke ra kgona go laola se batho ba re tshelang le bone ba se dirang. A seno se bolela gore ga go na tsholofelo gotlhelele?
Kakgelo ya ga Thilo Bode wa mokgatlho wa Greenpeace e e nopotsweng ke makasine wa Time, e umaka lebaka la konokono le le bakang bothata jwa tikologo: “Mokgele wa rona o mogolo e ntse e le go lemotsha dikhampani gore di tshwanetse go ela tlhoko kafa di latlhang matlakala a tsone ka teng. Di tshwanetse go akanyetsa dilo di le tharo: go dirwa ga dilo, kafa di dirisiwang ka gone le kafa di ka latlhwang ka gone. Ka maswabi, re kgona go dira dilo e bile re itse kafa di dirisiwang ka gone, mme ga re itse go di latlha ka tsela e e tshwanetseng. Mo makgetlong mangwe tota re ka re fela batho ga ba itse kafa ba ka dirang seno ka tsela e e babalesegileng ka gone.
Batho ba na le dilo tse ba sa kgoneng go di dira, mme ga go a nna jalo ka Mmopi wa lefatshe. O setse a bontshitse botlhale jwa gagwe jo bogolo mo dilong tse a di bopileng tse re di bonang mo lefatsheng. O itse kafa a ka dirang dilo ka gone, kafa a ka di dirisang ka gone le kafa a ka di latlhang ka tsela e e tshwanetseng ka gone. Dithulaganyo tse dintsi tse a di dirileng di itiragalela fela. Peo e a tlhoga, semela se a gola se bo se ungwa. Morago ga moo se a swa—dikarolo tsotlhe tsa sone di a bola kwantle ga gore di bake kgotlelo, mme di bo di ka dirisiwa gape. Eno ke tsela e e molemo go gaisa tsotlhe ya go latlha matlakala! Ga e bake kgotlelo epe e e botlhole!
Mmopi ga a ikaelela go tlogela lefatshe le senyega go fitlha e nna thotobolo ya matlakala e go ka se nniweng mo go yone. Mo Baebeleng, mo go Isaia 45:18, re bala jaana: “Jehofa o buile jaana, . . . Ene Modimo wa boammaaruri, Mmopi wa lefatshe le Modiri wa lone, Ene Yo o le tlhomamisitseng thata, yo o sa le bopelang lefela, yo o le bopetseng go nniwa.”
Fa e le gore Modimo o bopetse lefatshe gore le nniwe, ke eng fa a letlile gore le nne mo seemong se se utlwisang botlhoko jaana? Baebele e tlhalosa gore kwa tshimologong motho o ne a beilwe mo paradaiseng. Tota e bile, Modimo o ne a ikaeletse gore Paradaise eno e nne mo lefatsheng lotlhe mme e tlale ka batho. (Genesise 1:28) Le fa go ntse jalo, go ne ga nna le botsuolodi. Monna le mosadi wa ntlha ba ne ba sa batle go tswelela ba le kafa tlase ga bolaodi jwa Modimo.
Modimo o ne a letlelela batho gore ba lekeletse tsela ya bone ya go busa. Matswela a gone ke se re se bonang gompieno, go palelwa mo go utlwisang botlhoko. Ga go pelaelo gore batho ba ka se kgone go rarabolola mathata a bone. Modimo a ka se pegwe molato ka ntlha ya sotlhe se se diregileng. Se Baebele e se buang se boammaaruri mo bathong botlhe: “Bone ka bobone ba dirile bosula; ga se bana ba gagwe, bogole ke jwa bone. Kokomana e e kgopameng le e e sokameng!”—Duteronome 32:5.
Le fa go ntse jalo, Modimo ga a itlhokomolose go senngwa ga lefatshe. O tla tsaya kgato pele ga go nna thari, pele ga lefatshe e nna naga fela e go ka se nniweng mo go yone. Re itse seno jang? Tshenolo 11:18 e tlhalosa jaana: “Ditšhaba tsa galefa, mme bogale jwa gago jwa tla, le nako e e tlhomilweng . . . go senya ba ba senyang lefatshe.” Go senngwa ga lefatshe go tla khutlisiwa.
Boikaelelo jwa Modimo jwa kwa tshimologong jwa gore lefatshe le nne paradaise, bo sa ntse bo tla diragadiwa. Modimo o bontshitse seno ka se a se buileng. Ka sekai, o ile a re: “Lefoko la me le le tswang mo molomong wa me . . . ga le kitla le boela mo go nna le se na matswela, ruri le tla dira selo se se intumedisang.” (Isaia 55:11) O ka nna wa itumelela go bala Isaia kgaolo 35, e mo go yone Modimo a tlhalosang ka go fetolwa ga mafelo a a senyegileng go nna diparaka tse dintle le masimo a a ungwang.
Tota le gone jaanong, mo mafelong a kgotlelo e emisitsweng mo go one, lefatshe le ile la bontsha bokgoni jwa lone jo bo gakgamatsang jwa go intšhafatsa. Modimo o le bopile gore le kgone go dira jalo. Fa go ka fedisiwa dilo tsotlhe tse di kgotlelang lefatshe, mefuta e mentsi e e farologaneng ya ditshedinyana tse di mo metsing le mo mmung e ka baakanya tshenyo e ntsi. Mo godimo ga moo, go na le lebaka la go dumela gore fa Modimo a ka tsenelela le go kaela dilo, tsela eno ya go iintšhafatsa e tla bereka go gaisa. A ka kgona go neela batho thapiso le kaelo e e tshwanetseng sentle e gone jaanong ba se nang yone.
Ka gone, go na le tsholofelo ka isagwe ya lefatshe. Dimela le diphologolo di tla namolwa. Go tla bo go se na dipego tsa mefuta ya diphologolo tse go bolelwang fa di tloga di nyelela gotlhelele. Mowa o re o hemang le metsi di tla nna phepa gape. Batho ba ba kutlo ba tla bo ba le gone go itumelela dilo tseno. A o ka rata go bona seo? O ka kgona. Jang? Baebele e bolela ka botlalo se o ka se dirang. Ke eng fa o sa tlhatlhobe Baebele ka kelotlhoko gore o iponele seno ka bowena? Kopa bagatisi ba makasine ono gore ba go golaganye le mongwe yo o ka go thusang go simolola go dira jalo. O se lese tshono ya go ithuta kafa wena le ba lelapa la gago lo ka itumelelang tikologo e e phepa ka bosakhutleng ka gone.

“Ke a lwala!” Selo sa ntlha se o ka akanyang go se dira fa ngwana wa gago a lela jalo ka khutsafalo, ke go tlhola themperetšha ya gagwe. Go a utlwala gore o bo o ka tshoga fa o fitlhela a na le letshoroma.
Go ya ka patlisiso e e dirilweng ke The Johns Hopkins Children’s Center kwa Baltimore, Maryland kwa United States of America, diperesente di le 91 tsa batsadi ba dumela gore, “tota le letshoroma le le seng kwa godimo le ka nna kotsi ka tsela nngwe, la baka go ngatega kgotsa kgobalo ya boboko.” Yone patlisiso eo e bontsha gore “diperesente di le 89 tsa batsadi ba ne ba naya bana ba bone melemo e e fokotsang letshoroma fa themperetšha ya ngwana e ne e fitlhile go didikirii di le 102 tsa Fahrenheit (didikirii di le 38,9 tsa Celsius).”
Tota o tshwanetse go tlhobaela go le kae fa ngwana wa gago a nna le letshoroma? Mme ke ditsela dife tse di molemo tsa go le alafa?
Ke eng se se bakang letshoroma? Le fa selekanyo se se tshwanetseng sa themperetšha ya mmele (fa e tsewa mo molomong) e le didikirii tsa Celsius di le 37, ka tlwaelo themperetšha ya mmele wa motho e nna e fetofetoga letsatsi lotlhe ka dikirii e le nngwe kgotsa go feta.a Ka jalo, go ka direga gore themperetšha ya mmele wa gago e bo e le kwa tlase mo mosong mme e tlhatloge thapama. Karolo e e kwa tlase mo bobokong e e bidiwang hypothalamus e laola themperetšha ya mmele fela jaaka selaolamogote se dira. Go bonala motho a nna le letshoroma fa thulaganyo ya mmele ya go lwantsha malwetse e tsibogela dibakateria kgotsa dibaerase tse di tseneng mo mmeleng ka go tlhagisa sengwe se se bidiwang pyrogen mo mading. Seno se dira gore karolo ya boboko e e bidiwang hypothalamus e “fetole” themperetšha gore e ye kwa godimo.
Letshoroma ga le kotsi thata le fa gone le ka dira gore motho a se ka a ikutlwa sentle kgotsa la baka go felelwa ke metsi mo mmeleng. Tota e bile, go ya ka Mayo Foundation for Medical Education and Research, go bonala letshoroma e le lone le thusang thata mo go ntsheng dibakateria le dibaerase mo mmeleng. “Dibaerase tse di bakang mofikela le mathata a mangwe a go hema di nna teng thata fa dithemperetšha di le kwa tlase. Fa o tshwerwe ke letshoroma go sekae, tota mmele wa gago o a bo o thusa go lwantsha dibaerase tseo.” Gape motswedi ono wa tshedimosetso o bolela gore “go alafa ngwana wa gago fa a tshwerwe ke letshoroma go sekae ga go tlhokege e bile go ka kgoreletsa tsela ya tlhago ya go ikalafa ga mmele.” Tota e bile bookelo bongwe kwa Mexico bo alafa malwetse mangwe ka go tlhatlosa themperetšha ya mmele wa molwetse, e leng kalafi e e bidiwang hyperthermia.
Dr. Al Sacchetti wa American College of Emergency Physicians a re: “Ke ka sewelo letshoroma e leng bothata. Le fa go ntse jalo, le supa gore motho a ka tswa a tshwaeditswe ke megare. Ka jalo, fa ngwana a na le letshoroma, go tshwanetse ga tlhongwa mogopolo mo ngwaneng le gore gongwe a ka tswa a tshwaeditswe ke megare e seng mo themperetšheng ya gagwe.” The American Academy of Pediatrics e akgela ka gore: “Tota ga go tlhokege go alafa letshoroma le le kafa tlase ga didikirii tsa Fahrenheit di le 101 (didikirii tsa Celsius di le 38,3) kwantle fela ga fa ngwana wa gago a sa ikutlwe sentle kgotsa a na le bothata jwa go ngatega. Tota le dithemperetšha tse di kwa godimo ga di kotsi e bile ga di botlhokwa kwantle fela ga fa ngwana wa gago a na le bolwetse jwa go ngatega kgotsa bolwetse bongwe jo bo masisi. Go botlhokwa thata go ela tlhoko gore ngwana wa gago o dira eng. Fa e le gore o ja sentle, o robala sentle e bile o nna a tshameka tshameka, gongwe ga go tlhokege gore a bone kalafi.”
Dintlha tseno ga di reye gore ga go sepe se o ka se dirang go thusa ngwana wa gago. Bomankge bangwe ba tsa bongaka ba buelela dilo tse di latelang tse di ka thusang go alafa ngwana wa gago fa a tshwerwe ke letshoroma go sekae: Boloka phaposi ya ngwana wa gago e le tsiditsana. O se ka wa mo apesa thata. (Go gotela thata go ka gakatsa letshoroma.) Rotloetsa ngwana wa gago go nwa diedi thata, tse di jaaka metsi, matute a maungo a a tlhaolositsweng le sopo ka gonne letshoroma le ka baka go felelwa ke metsi mo mmeleng.b (Dino tse di nang le khafeine tse di jaaka dino tsa cola kgotsa tee e ntsho di dira gore motho a tlhapologe gantsintsi mme seo se ka baka gore a felelwe ke metsi thata mo mmeleng.) Fa ngwana wa gago e le lesea tswelela o mo anyisa. Tila dijo tse di sa silegeng motlhofo ka gonne letshoroma le dira gore mala a se ka a bereka sentle.
Fa letshoroma la ngwana le le kwa godimo ga didikirii tsa Celsius di le 38,9, a ka newa melemo e e fokotsang letshoroma e e ka bonwang kwantle ga tetla ya ngaka e e jaaka acetaminophen kgotsa ibuprofen. Le fa go ntse jalo, go botlhokwa go latela selekanyo sa go nwa se se kwadilweng mo molemong oo. (Bana ba ba kwa tlase ga dingwaga di le pedi ga ba a tshwanela go fiwa melemo kwantle ga kaelo ya ngaka.) Melemo e e fokotsang letshoroma ga e bolaye dibaerase. Ka jalo, ga e dire gore ngwana a fole ka bonako fa a ne a tshwerwe ke mofikela kgotsa malwetse a mangwe a a tshwanang le ao, mme e dira gore a ikutlwe botoka mo mmeleng. Baitse bangwe ba bolela gore bana ba ba kafa tlase ga dingwaga di le 16 ga ba a tshwanela go fiwa aspirin e le go fokotsa letshoroma, ka gonne e amanngwa le bolwetse jwa Reye—bolwetse jo bo ka bolayang motho.c
Gape letshoroma le ka fokodiwa ka go phimola ngwana ka metsi le letsela. Tsenya ngwana mo bateng ya metsi a a mololo o bo o nna o mo phimola ka letsela le le metsi. (O se ka wa dirisa rubbing alcohol, ka gonne e ka tswa e le botlhole.)
Lebokoso le le tsamaisanang le setlhogo seno le na le tshedimosetso e e bontshang gore motho a ka bitsa leng ngaka. Go botlhokwa thata gore motho a batle thuso ya ngaka fa a nna mo mafelong a go nang le letshoroma la dengue, baerase ya Ebola, letshoroma la mala, kgotsa letshoroma le lesetlha.
Selo sa botlhokwa se o ka se dirang ke go tlhokomela ngwana wa gago. Gakologelwa gore ke ka sewelo letshoroma le ka nnang kwa godimo mo le ka bakang go gobala ga boboko kgotsa la bolaya. Tota le go ngatega go go bakiwang ke letshoroma, le fa gone go tshosa, gantsi ga go ke go nna le diphelelo tse di nnelang ruri.
Go botoka go thibela bolwetse bo ise bo simologe, mme nngwe ya ditsela tse di botlhokwa tsa go sireletsa ngwana wa gago gore a se ka a tshwaediwa ke megare ke go mo ruta bophepa. Bana ba tshwanetse go rutwa go tlhapa diatla ka metlha—segolobogolo pele ba ja, fa ba tswa mo ntlwaneng, fa ba ne ba le mo lefelong la batho botlhe kgotsa ba tshameka le diruiwa. Fa e le gore morago ga go leka dilo tseno tsotlhe, ngwana wa gago o tshwarwa ke letshoroma go sekae o se ka wa tshoga. Jaaka re ithutile, go na le mo gontsi mo o ka go dirang go thusa ngwana wa gago gore a fole.

PAULO a ka tswa a ne a leka thata go feta le fa e ka nna moaposetoloi ofe go kgothaletsa batho ba bangwe gore ba latele melaometheo ya maemo a a kwa godimo ya Bokeresete. (1 Bakorintha 15:9, 10) Le fa go ntse jalo, o ne a bua mafoko a a fa godimo a sa fitlhe. Mogopolo wa gagwe o ne wa tshwanela go nna o ntse a lwantsha dikeletso tse di sa siamang. A o kile wa ikutlwa kafa moaposetoloi Paulo a neng a ikutlwa ka gone? Eleruri e re ka re le dibopiwa tse di sa itekanelang, ke mang mo go rona yo a iseng a nne le ntwa e e ntseng jalo ya mogopolo?
Mo bathong ba le bantsi go thata tota go lwa le dikeletso tse di sa siamang. Ba bangwe ba lwa le go kgotsofatsa keletso ya boitsholo jo bo sa siamang. Batho ba bangwe ba fetogile makgoba ka ntlha ya go tshwakgolwa ke go betšha, motsoko, go dirisa diokobatsi ka tsela e e sa tshwanelang kgotsa bojalwa. Fa re tshwenngwa ke dikeletso tse di sa siamang le tse di kotsi, re ka di lwantsha jang? Ke eng se se ka re thusang? A ntwa kgatlhanong le dikeletso tse di sa siamang e tla tsamaya e fela?
Jesu o ne a tlhalosa ditaolo di le pedi tse dikgolo mo Molaong wa ga Moshe. Ya ntlha ya re: “O rate Jehofa Modimo wa gago ka pelo yotlhe ya gago le ka moya otlhe wa gago le ka mogopolo otlhe wa gago.” (Mathaio 22:37) Fa re rata Modimo ka lorato lo Jesu a rileng re mo rate ka lone, keletso ya rona e kgolo e tla nna go mo itumedisa. Fa re na le keletso eo e e siameng ya go batla go mo itumedisa re tla kgona go lwantsha le dikeletso tse di sa siamang tse go leng thata tota go di lwantsha! Seno ga se kgopolo fela e e ka se kang ya kgonega. Bakeresete ba le dimilione ba atlega letsatsi le letsatsi mo ntweng ya go lwantsha dikeletso tse di sa siamang. O ka dira jang gore o rate Modimo jalo? Ka go tlhatlhanya ka kanaanelo ka bomolemo jwa gagwe jo re bo bonang mo dilong tse a di bopileng, mo Baebeleng le mo tseleng e a dirisanang le mongwe le mongwe wa rona ka yone.—Pesalema 116:12, 14; 119:7, 9; Baroma 1:20.
Taelo ya bobedi e kgolo e Jesu a e umakileng ke e e reng: “O rate moagelani wa gago jaaka o ithata.” (Mathaio 22:39) Moaposetoloi Paulo o ne a re lorato “ga lo itshware ka tsela e e sa tshwanelang” e bile “ga lo ipatlele melemo ya lone fela.” Ka jalo, lorato loo lo e seng lwa bopelotshetlha lo tla re thusa gore re se ka ra itshwara ka tsela e e ka utlwisang ba bangwe botlhoko. (1 Bakorintha 13:4-8) Re ka lo tlhagolela jang? Ka go ipaya mo maemong a batho ba bangwe mme ka bopeloephepa re amege ka tsela e ba ikutlwang ka yone le ka gore ba nne ba itumetse.—Bafilipi 2:4.
E re ka Modimo a tlhaloganya kafa go leng thata ka gone gore re dire dilo tse di siameng, o re neile ditsela di le mmalwa tse di ka re thusang. Ka Lefoko la gagwe le le kwadilweng e leng Baebele, o re ruta gore re tlhoe se se bosula mme re mo tlotle ka tsela e e tshwanetseng. (Pesalema 86:11; 97:10) Baebele e na le dipego tsa dilo tse di diragetseng tota tse di supang ditlamorago tse di botlhoko tsa go ineela mo dikeletsong tse di sa siamang. Mo godimo ga moo, Jesu o ne a re Modimo o tla re naya moya wa Gagwe o o boitshepo fa re o kopa, e leng maatla a magolo go feta otlhe mo lobopong. (Luke 11:13) O ka nonotsha maitlhomo a rona a go dira se se siameng. Tsela e nngwe gape e a re thusang ka yone ke ka go engwa nokeng le go kgothadiwa ke Bakeresete ba bangwe ba le bone ba lwang le dikeletso tse di sa siamang. (Bahebera 10:24, 25) Fa re emisetsa ditlhotlheletso tseno tse di bosula ka tse di molemo, seo se tla re thusa mo ntweng ya rona ya go dira se se siameng. (Bafilipi 4:8) A tota go dira jalo go a thusa?
Akanya ka Fidel, yo batho ba a agileng le bone ba neng ba mo itse e le letagwa. Fa a tagilwe, o ne a goga motsoko, a betšha e bile a lwantsha batho ba bangwe. Go ithuta Baebele le go kopanela le Basupi ba ga Jehofa go ne ga mo thusa gore a tlogele mekgwa eo. Gone jaanong ene le mosadi wa gagwe le bana ba bone ba babedi ba tshela botshelo jo bo botoka thata.
Mongwe a ka nna a re, ‘Mme go tweng fa nka boela gape mo mekgweng eo?’ Moaposetoloi Johane o ne a bua ka kgang eo. O ne a kwala jaana: “Bana ba me ba bannye, ke lo kwalela dilo tseno gore lo se ka lwa leofa. Mme le fa go ntse jalo, fa mongwe a leofa, re na le mothusi kwa go Rara, e bong Jesu Keresete, mosiami. Mme ene ke setlhabelo sa thuanyo sa maleo a rona, le fa go ntse jalo e seng sa a rona fela mme le sa a lefatshe lotlhe.” (1 Johane 2:1, 2) Ee, setlhabelo sa ga Jesu se bipa diphoso tsa motho yo o ikwatlhayang mme a leka ka natla go fetoga gore a itumedise Modimo. Ka ntlha ya thulaganyo eo, ga go lebaka le le utlwalang la gore motho a tlogele go lwa ntwa eno ya go dira se se siameng.
Fa re godisa lorato lo re ratang Modimo le baagelani ba rona ka lone mme re letla Modimo gore a re thuse, le e leng jaanong re ka kgona go atlega mo ntweng ya rona kgatlhanong le dikeletso tse di sa siamang. Mo godimo ga moo, Lefoko la Modimo le re tlhomamisetsa gore ga re kitla re lwa jalo go ya go ile. Go ise go ye kae, ba ba dirisang tshiamelo ya dilo tsa semoya tse Modimo a re nayang tsone ba tla fodisiwa gotlhelele, mo nameng le mo semoyeng. (Tshenolo 21:3-5; 22:1, 2) Ba tla gololwa mo mokgweleong wa boleo le mo losong lo lo bakiwang ke boleo. (Baroma 6:23) Kafa letlhakoreng le lengwe ba ba ikaeletseng go nna ba tswelela ka dikeletso tse di leswe le tse di kotsi ga ba kitla ba amogela masego ao.—Tshenolo 22:15.
Ruri go a gomotsa go itse gore ga re kitla re lwa le dikeletso tse di sa siamang go ya go ile. Di tla fedisediwa ruri. A bo e tla bo e le kgololesego jang ne!


